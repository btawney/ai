title:高麗史
fascicle:001
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:太祖一[编辑]
0003:太祖應運元明光烈大定睿德章孝威穆神聖大王，姓王氏，諱建，字若天。松嶽郡人，世祖長子，母曰威肅王后韓氏。
0004:唐乾符四年丁酉，正月丙戌，生於松嶽南第，神光紫氣，耀室充庭，竟日盤旋，狀若蛟龍。幼而聽明睿智，龍顔日角，方頣廣顙。氣度雄深，語音洪大，有濟世之量。時新羅政衰，群賊競起。甄萱叛據南州，稱後百濟，弓裔據高句麗之地，都鐵圓，國號泰封。世祖時爲松嶽郡沙粲，乾寧三年丙辰，以郡歸于裔，裔大喜，以爲金城太守。世祖說之曰：「大王若欲王朝鮮、肅愼、卞韓之地，莫如先城松嶽，以吾長子爲其主。」裔從之，使太祖築勃禦塹城，仍爲城主。時太祖年二十。
0005:光化元年戊午，裔移都松嶽。太祖來見，授精騎大監。
0006:三年庚申，裔命太祖，伐廣、忠、靑三州，及唐城、槐壤等郡縣，皆平之，以功授阿粲。
0007:天復三年癸亥，三月率舟師，自西海抵光州界，攻錦城郡拔之，擊取十餘郡縣。仍改錦城爲羅州，分軍戍之而還。是歲，良州帥金忍訓告急，裔令太祖往救。及還，裔問邊事，太祖陳安邊拓境之策。左右皆屬目，裔亦奇之，進階爲閼粲。
0008:天祐二年乙丑，裔還都鐵圓。
0009:三年丙寅，裔命太祖，率精騎將軍黔式等，領兵三千，攻尙州沙火鎭，與甄萱累戰克之。裔以土地益廣，士馬漸强，意欲幷呑新羅，呼爲滅都，自新羅來附者，並皆誅殺。
0010:梁開平三年己巳，太祖見裔日以驕虐，復有志於閫外。適裔以羅州爲憂，遂令太祖往鎭之，進階爲韓粲海軍大將軍。太祖推誠撫士，威惠並行，士卒畏愛，咸思奮勇，敵境讋服。以舟師，次于光州塩海縣，獲萱遣入吳越船而還，裔喜甚，優加褒獎。又使太祖修戰艦于貞州，以閼粲宗希、金言等副之，領兵二千五百，往擊光州珍島郡。拔之，進次皐夷島，城中人望見軍容嚴整，不戰而降。及至羅州浦口，萱親率兵列戰艦，自木浦至德眞浦，首尾相銜，水陸縱橫，兵勢甚盛。諸將患之，太祖曰：「勿憂也。師克在和，不在衆。」乃進軍急擊，敵船稍却。乘風縱火，燒溺者大半，斬獲五百餘級，萱以小舸遁歸。
0011:初羅州管內諸郡，與我阻隔，賊兵遮絶，莫相應援，頗懷虞疑，至是，挫萱銳卒，衆心悉定。於是，三韓之地，裔有大半。太祖復修戰艦備糧餉，欲留戍羅州。金言等自以功多無賞，頗觧體，太祖曰：「愼勿怠，唯戮力無貳心，庶可獲福。今主上恣虐，多殺不辜，讒諛得志，互相浸潤。是以，在內者，人不自保，莫如外事征伐，殫力勤王，以得全身之爲愈也。」諸將然之。
0012:遂至光州西南界潘南縣浦口，縱諜賊境。時有壓海縣賊帥能昌起海島，善水戰，號曰水獺。嘯聚亡命，遂與葛草島小賊相結，候太祖至，欲邀害之。太祖謂諸將曰：「能昌已知我至，必與島賊謀變。賊徒雖小，若幷力合勢，遏前絶後，勝負未可知也。使善水者十餘人，擐甲持矛，乘輕舫，夜至葛草渡口，擒往來計事者，以沮其謀，可也。」諸將皆從之。果獲一小舸，乃能昌也。執送于裔，裔大喜，乃唾昌面曰：「海賊皆推汝爲雄，今爲俘虜，豈非我神筭乎？」乃示衆斬之。
0013:乾化三年癸酉，以太祖屢著邊功，累階爲波珍粲兼侍中，以召之。水軍之務，盡委副將金言等，而征討之事，必令禀太祖行之。於是，太祖位冠百僚，然非素志，且畏讒，不樂居位。每出入公門，平章國計，惟抑情謹愼，務得衆心，好賢嫉惡。每見人被讒，輒悉觧救。有靑州人阿志泰，本謟詐，見裔喜讒，乃譖同州人笠全、辛方、寬舒等。有司推之，數年未決，太祖立別眞僞，志泰伏辜，衆情稱快。由是，轅門將校，宗室勳賢，智計儒雅之輩，莫不風靡景從，太祖懼禍及，復求閫外。
0014:四年甲戌，裔又謂：「水軍帥賤，不足以威敵。」乃觧太祖侍中，使復領水軍。就貞州浦口，理戰艦七十餘艘，載兵士二千人，往至羅州，百濟與海上草竊知太祖復至，皆懾伏莫敢動。太祖還告舟楫之利，應變之宜，裔喜謂左右曰：「我諸將中，誰可比擬乎？」時裔誣構叛罪，日殺百數，將相遇害者，十有八九。常自云：「我得彌勒觀心法，能知婦人陰私。若有干我觀心者，便行峻法。」遂鍜造三尺鐵杵，有欲殺者，輒熱之，以撞其陰，烟出口鼻死。
0015:由是，士女股慄，怨憤日甚。一日急召太祖入內，裔方檢點誅殺人，籍沒金銀寶器床帳之具，怒目熟視太祖曰：「卿昨夜，聚衆謀叛，何耶？」太祖顔色自若，輾然而笑曰：「烏有是哉？」裔曰：「卿莫紿我。我能觀心，所以知也。我將入定以觀，了說其事。」乃合眼負手，仰天良久。時掌奏崔凝在側，佯墜筆，下庭取之，因趨過太祖，微語曰：「不服則危。」太祖乃悟曰：「臣實謀叛，罪當死。」裔大笑曰：「卿可謂直也。」卽以金銀粧鞍轡賜之曰：「卿勿復誑我。」
0016:遂以步將康瑄詰、黑湘、金材瑗等副太祖，增治舟舸百餘艘，大船十數，各方十六步，上起樓櫓，可以馳馬。領軍三千餘人，載粮餉，往羅州，是歲，南方饑饉，草竊蜂起。戍卒皆食半菽，太祖盡心救恤，賴以全活。初太祖年三十，夢見九層金塔立海中，自登其上。
0017:貞明四年三月唐商客王昌瑾，忽於市中，見一人，狀貌瓌偉，鬚髮皓白，頭戴古冠，被居士服，左手持三隻梡，右手擎一面古鏡方一尺許。謂昌瑾曰：「能買我鏡乎？」昌瑾以二斗米買之。鏡主將米沿路，散與乞兒而去，疾如旋風。昌瑾懸其鏡於市壁，日光斜映，隱隱有細字可讀。其文曰：「三水中四維下，上帝降子於辰馬，先操雞後搏鴨，此謂運滿一三甲。暗登天，明理地，遇子年中興大事，混蹤跡沌名姓，混沌誰知愼與聖？振法雷揮神電，於巳年中二龍見，一則藏身靑木中，一則現形黑金東。智者見愚者盲，興雲注雨與人征，或見盛或視衰，盛衰爲滅惡塵滓。此一龍子三四，遞代相承六甲子，。此四維定滅丑，越海來降須待酉。此文若見於明王，國泰人安帝永昌。吾之記，凡一百四十七字。」昌瑾初不知有文，及見之，謂非常，獻于裔。裔令昌瑾物色求其人，彌月竟不能得。唯東州勃颯寺熾盛光如來像前，有塡星古像，如其狀，左右亦持梡鏡。昌瑾喜，具以狀白，裔歎異之，令文人宋含弘、白卓、許原等，觧之。含弘等曰：「『三水中四維下，上宰降子於辰馬』者，辰韓馬韓也。『巳年中二龍見，一則藏身靑木中，一則現形黑金東』者，靑木松也，謂松嶽郡人，以龍爲名者之子孫，可以爲君主也。王侍中，有王侯之相，豈謂是歟？黑金鐵也，今所都鐵圓之謂也。今主初盛於此，殆終滅於此乎！先操雞，後搏鴨者，王侍中御國之後，先得鷄林，後收鴨綠之意也。」三人相謂曰：「王猜忌嗜殺，若告以實，王侍中必遇害，吾輩亦且不免矣。」乃詭辭告之。
0018:至六月乙卯，騎將洪儒、裴玄慶、申崇謙、卜智謙等密謀，夜詣太祖第，共言推戴之意。太祖固拒不許，夫人柳氏手提甲領被太祖，諸將扶擁而出。令人馳且呼曰：「王公已擧義旗矣！」於是，奔走來赴者，不可勝記，先至宮門，鼓譟以待者，亦萬餘人。裔聞之驚駭曰：「王公得之，吾事已矣！」乃不知所圖，以微服，出自北門亡去，內人淸宮以迎。裔遁于巖谷，信宿飢甚，偸截麥穗而食，尋爲斧壤民所害。
0019:元年[编辑]
0020:○(戊寅)元年夏六月丙辰，卽位于布政殿，國號高麗，改元天授。丁巳，詔曰：「前主當四郡土崩之時，剷除寇賊，漸拓封疆。未及兼幷海內，俄以酷暴御衆，以姦回爲至道，以威侮爲要術。徭煩賦重，人耗土虛。而猶宮室宏壯，不遵制度，勞役不止，怨讟遂興。於是，竊號稱尊，殺妻戮子，天地不容，神人共怨，荒墜厥緖，可不戒乎？朕資群公推戴之心，登九五統臨之極，移風易俗，咸與惟新。宜遵改轍之規，深鑑伐柯之則。君臣諧魚水之歡，河海恊晏淸之慶，內外群庶，宜悉朕懷。」群臣拜謝曰：「臣等値前主之世，毒害良善，滛虐無辜，老稚嗷嗷，莫不含寃。幸今得保首領，遭遇聖明，敢不竭力，以圖報效。」戊午，王謂韓粲聰逸曰：「前主信讒好殺，以卿貫鄕靑州，土地沃饒，人多豪傑，恐其爲變，將欲殲之。乃召軍人尹全、愛堅等八十餘人，俱以非辜，械繫在途，卿其亟往，放還田里。」庚申，馬軍將軍桓宣吉，謀逆伏誅。辛酉，詔曰：「設官分職，任能之道斯存，利俗安民，選賢之務是急。誠無官曠，何有政荒？朕叨膺景命，顯馭丕圖，顧臨蒞以難安，念庸虛之可懼。唯慮知人不明，審官多失，俾起遺賢之歎，深乖得士之宜。寢興載懷，職此而已。內外庶僚，並稱其職，則匪獨今時之致理，足貽後代之可稱。宜其登庸列辟，歷試群公，勉務精選，咸使僉諧。自中及外，具悉朕懷。」遂以韓粲金行濤爲廣評侍中，韓粲黔剛爲內奉令，韓粲林明弼爲徇軍部令，波珍粲林曦爲兵部令，蘇判陳原爲倉部令，韓粲閻萇爲義刑臺令，韓粲歸評爲都航司令，韓粲孫逈爲物藏省令，蘇判秦勁爲內泉部令，波珍粲秦靖爲珍閣省令。是皆禀性端方，處事平允，咸從創業之始，俱罄佐命之勳者也。閼粲林積璵爲廣評侍郞，前守徇軍部卿能駿、倉部卿權寔並爲內奉卿，閼粲金堙、英俊並爲兵部卿，閼粲崔汶、堅術並爲倉部卿，一吉粲朴仁遠、金言規並爲白書省卿，林湘煖爲都航司卿，姚仁暉、杳南並爲物藏卿，能惠、曦弼並爲內軍卿。是皆夙達事務，淸謹，可稱奉公無怠，敏於決斷，允愜衆心者也。前廣評郞中康允珩爲內奉監，前徇軍部郞中韓粲申一、林寔並爲廣評郞中，前廣評史國鉉爲員外郞，前廣評史倪言爲內奉理決，內奉史曲矜會爲評察，前內奉史劉吉權爲徇軍郞中。其餘司省，各置郞史，用備員數，一無所缺。盖開國之初，妙簡賢材，以諧庶務也。壬戌，以韓粲朴質榮爲侍中。以蘇判宗偘，少爲僧，務行姦詐，內軍將軍犾鈇，㓜爲髡鉗。巧言取容，皆得幸弓裔，好行浸潤，多陷良善，誅之。癸亥，隱士朴儒來見，賜冠帶。乙丑，詔曰：「爲國，當務節儉，民富倉實，雖有水旱饑饉，不能爲患。所有內莊及東宮食邑積穀歲久，必多朽損，其以內奉郞中能梵爲審穀使。」以內奉員外郞尹珩爲內奉郞中，內奉史李矜會，爲內奉員外。戊辰，以白書省孔目直晟爲白書郞中，徇軍郞中閔剛爲內軍將軍。詔曰：「朕聞，乘機革制，正謬是詳，導俗訓民，號令必愼。前主以新羅階官郡邑之號，悉皆鄙野，改爲新制，行之累年，民不習知，以至惑亂。今悉從新羅之制，其名義易知者，可從新制。」己巳，馬軍大將軍伊昕巖，謀叛棄市。
0021:秋七月壬申，以廣評郞能寔爲徇軍郞中。癸巳，廣評侍郞荀弼病免，以兵部卿列評，代之。丙申，靑州領軍將軍堅金來見。以前兵部卿職預爲泰評侍郞。
0022:八月己酉，諭群臣曰：「朕慮諸道寇賊聞朕初卽位，或構邊患。分遣單使，重幣卑辭，以示惠和之意。」歸附者果衆，獨甄萱不肯交聘。庚戌朔，方鶻巖城帥尹瑄來歸。辛亥，詔曰：「前主視民如草芥，而惟欲之從。乃信讖緯，遽棄松嶽，還居斧壤，營立宮室，百姓困於土功，三時失於農業。加以饑饉荐臻，疾疫仍起，室家棄背，道殣相望。一匹細布，直米五升，至使齊民，賣身鬻子，爲人奴婢，朕甚悶焉。其令所在，具錄以聞。」於是，得一千餘口，以內庫布帛，贖還之。又詔曰：「人臣運佐時之奇略，樹盖世之高勳者，錫之以分茅胙土，褒之以峻秩崇班，是百代之常典，千古之宏規也。朕出自側微，才識庸下，誠資群望，克踐洪基，當其廢暴主之時，竭忠臣之節者，宜行賞賚，以獎勳勞。其以洪儒、裴玄慶、申崇謙、卜智謙爲第一等，給金銀器、錦繡、綺被褥、綾羅、布帛有差。堅權、能寔、權愼、廉湘、金樂、連珠、麻煖爲第二等，給金銀器、錦繡、綺被褥、綾帛有差。其第三等二千餘人，各給綾帛、穀米有差。朕與公等，欲救生民，未能終守臣節，以此爲功，豈無慚德？然而有功不賞，無以勸將來，故有今日之賞，公等明知朕意。」甄萱遣一吉粲閔郃，來賀卽位，命廣評侍郞韓申一等，迎于甘彌縣。郃至，厚禮遣之。甲寅，以兵部卿萱寔爲內奉卿。癸亥，以熊、運等十餘州縣，叛附百濟，命前侍中金行濤爲東南道招討使知牙州諸軍事。丙寅，以倉部郞中柳問律爲廣評郞中。
0023:九月乙酉，徇軍吏林春吉等謀叛，伏誅。庚寅，以徇軍郞中玄律爲兵部郞中。癸巳，以前侍中具鎭爲羅州道大行臺侍中，鎭辭以久勞前主，不肯行。王不悅，謂劉權說曰：「昔予歷試險阻，而未嘗告勞者，實懼嚴威也。今鎭固辭不行，可乎？」權說對曰：「賞以勸善，罰以懲惡，宜加嚴刑，以戒群下。」王然之。鎭懼謝罪，遂行。甲午，尙州賊帥阿字盖，遣使來附。王命備儀迎之，習儀於毬庭，文武官俱就班，廣評郞中柳問律，與直省官朱瑄劼爭列。王曰：「讓爲禮宗，敬乃德本。今接賓以禮，將觀厥成，而問律、瑄劼爭列，豈敬愼者乎？宜並徙邊，以彰其罪。」以徇軍郞中景訓，代問律，爲廣評郞中。乙未，以前內奉監金篆榮、能惠並爲內軍卿。丙申，諭群臣曰：「平壤古都，荒廢雖久，基址尙存。而荊棘滋茂，蕃人遊獵於其間，因而侵掠邊邑，爲害大矣。宜徙民實之，以固藩屛，爲百世之利。」遂爲大都護，遣堂弟式廉，廣評侍郞列評守之。丁酉，以珍閣省卿柳陟良，當革命之際，群僚倉卒散走，獨不離本省，所典倉庫，無所亡失，特授廣評侍郞。
0024:冬十月庚申，以守義刑臺卿能律爲廣評侍郞，廣評侍郞職預爲內侍書記。辛酉，靑州帥波珍粲陳瑄，與其弟宣長謀叛，伏誅。
0025:十一月始設八關會，御儀鳳樓觀之，歲以爲常。
0026:二年[编辑]
0027:○(己卯)二年春正月，定都于松嶽之陽，創宮闕，置三省、六尙書、官九寺。立市廛，辨坊里，分五部，置六衛。
0028:三月，創法王、王輪等十寺于都內，兩京塔廟，肖像之廢缺者，並令修葺。辛巳，追謚三代，以曾祖考爲始祖元德大王，妃爲貞和王后，祖考爲懿祖景康大王，妃爲元昌王后，考爲世祖威武大王，妃爲威肅王后。
0029:秋八月癸卯，以靑州首鼠順逆，訛言屢興，親幸慰撫，遂命城之。
0030:九月癸未，吳越國文士酋彦規來投。
0031:冬十月，城平壤。
0032:三年[编辑]
0033:○(庚辰)三年春正月，新羅始遣使來聘。康州將軍閏雄，遣其子一康爲質，拜一康阿粲，以卿行訓之妹妻之。遣郞中春讓於康州，慰諭歸附。
0034:秋九月辛丑，甄萱遣阿粲功達，獻孔雀扇、智異山竹箭。
0035:冬十月，甄萱侵新羅，取大良、仇史二郡，至于進禮郡。新羅遣阿粲金律來求援，王遣兵救之，萱聞之引退，始與我有隙。是歲，巡幸北界。
0036:四年[编辑]
0037:○(辛巳)四年春二月甲子，黑水酋長高子羅，率百七十人來投。壬申，達姑犾百七十一人侵新羅，道由登州，將軍堅權邀擊大敗之，匹馬無還者。命賜有功者，穀人五十石，新羅王聞之，喜遣使來謝。
0038:夏四月乙酉，黑水阿於閒率二百人來投。
0039:秋九月己亥，遣郞中撰行，往巡邊郡，存撫百姓。
0040:冬十月丁卯，創大興寺于五冠山，迎置僧利言，師事之。壬申，幸西京。
0041:十二月辛酉，冊子武爲正胤，正胤卽太子。百濟人宮昌、明權等來投，賜田宅。
0042:五年[编辑]
0043:○(壬午)五年春二月，契丹來遺槖駝馬及氈。
0044:夏四月，創日月寺于宮城西北。
0045:六月丁巳，下枝縣將軍元奉來投。
0046:秋七月戊戌，溟州將軍順式遣子降附。
0047:冬十一月辛巳，眞寶城主洪術遣使請降，遣元尹王儒、卿含弼等，慰諭之。是歲，徙大丞質榮、行波等父兄子弟，及諸郡縣良家子弟，以實西京。幸西京，新置官府員吏，始築在城。親定牙善城民居。
0048:六年[编辑]
0049:○(癸未)六年春三月甲申，以下枝縣將軍元奉爲元尹。辛丑，命旨城將軍城達，與其弟伊達、端林來附。
0050:夏六月癸未，福府卿尹質使梁，還獻五百羅漢畵像，命置于海州嵩山寺。癸巳，吳越國文士朴巖來投。
0051:秋八月壬申，碧珍郡將軍良文遣其甥圭奐，來降，拜圭奐元尹。
0052:冬十一月戊申，眞寶城主洪術遣其子王立，獻鎧三十，拜王立元尹。
0053:七年[编辑]
0054:○(甲申)七年秋七月甄萱遣子湏彌康、良劒等，來攻曹物郡，命將軍哀宣、王忠救之。哀宣戰死，郡人固守，湏彌康等失利而歸。
0055:八月甄萱遣使，來獻絶影島驄馬一匹。
0056:九月新羅王昇英薨，其弟魏膺立，來告喪。王擧哀，設齋追福，遣使弔之。是歲，創外帝釋院、九耀堂、神衆院。
0057:八年[编辑]
0058:○(乙酉)八年春三月，幸西京。
0059:秋九月丙申，渤海將軍申德等五百人來投。庚子，渤海禮部卿大和鈞、均老，司政大元鈞、工部卿大福謨、左右衛將軍大審理等，率民一百戶來附。渤海本粟末靺鞨也，唐武后時，高句麗人大祚榮走保遼東，睿宗封爲渤海郡王。因自稱渤海國，幷有扶餘、肅愼等十餘國。有文字禮樂官府制度，五京十五府六十二州，地方五千餘里，衆數十萬，隣于我境，而與契丹世讎。至是，契丹主謂左右曰「世讎未雪，豈宜安處？」乃大擧，攻渤海大諲譔，圍忽汗城。大諲譔戰敗乞降，遂滅渤海。於是，其國人來奔者相繼。甲寅，買曹城將軍能玄，遣使乞降。
0060:冬十月己巳，高鬱府將軍能文，率士卒來投，以其城近新羅王都，勞慰遣還，唯留麾下侍郞盃近，大監明才、相述、弓式等。遣征西大將軍庾黔弼，攻百濟。乙亥，王自將，及甄萱戰于曹物郡，黔弼引兵來會。萱懼乞和，以外甥眞虎爲質。王亦以堂弟元尹王信交質，以萱十年之長，稱爲尙父。新羅王聞之，遣使曰：「萱反復多詐，不可和親。」王然之。
0061:十一月己丑，耽羅貢方物。
0062:十二月戊子，渤海左首衛小將冒豆干，檢校開國男朴漁等，率民一千戶，來附。
0063:九年[编辑]
0064:○(丙戌)九年夏四月庚辰，甄萱質子眞虎病死，遣侍郞弋萱送其喪。甄萱謂我殺之，殺王信，進軍熊津。王命諸城，堅壁不出。新羅王遣使曰：「甄萱違盟擧兵，天必不祐。若大王奮一鼓之威，萱必自敗。」王謂使者曰：「吾非畏萱，俟惡盈而自僵耳。」萱聞讖云：『絶影名馬至，百濟亡。』至是悔之，使人請還其馬，王笑而許之。
0065:冬十二月癸未，幸西京，親行齋祭，巡歷州鎭。是歲，遣張彬如唐。
0066:十年[编辑]
0067:○(丁亥)十年春正月乙卯，親伐百濟龍州降之。時甄萱違盟，屢擧兵侵邊，王含忍久之。萱益稔惡，頗欲强呑，故王伐之，新羅王出兵助之。乙丑，甄萱送王信之喪，遣信弟育，迎之。
0068:三月甲寅，渤海工部卿吳興等五十人，僧載雄等六十人來投。辛酉，王入運州，敗其城主兢俊於城下。甲子，攻下近品城。
0069:夏四月壬戌，遣海軍將軍英昌、能式等，率舟師往擊康州，下轉伊山、老浦、平西山、突山等四鄕，虜人物而還。乙丑，王攻熊州，不克。
0070:秋七月戊午，遣元甫在忠、金樂等，攻破大良城，虜將軍鄒許祖等三十餘人。
0071:八月丙戌，王狥康州、高思葛伊城，城主興達歸欵。於是，百濟諸城守，皆降附。
0072:九月甄萱攻燒近品城，進襲新羅高鬱府，逼至郊畿，新羅王遣連式告急，王謂侍中公萱，大相孫幸，正朝聯珠等曰：「新羅與我同好已久，今有急，不可不救。」遣公萱等，以兵一萬赴之。未至，萱猝入新羅都城。時羅王與妃嬪宗戚，出遊鮑石亭，置酒娛樂，忽聞兵至，倉卒不知所爲。王與夫人，走匿城南離宮，從臣伶官宮女，皆被陷沒。萱縱兵大掠，入處王宮，令左右索王，置軍中，逼令自盡。强辱王妃，縱其下，亂其嬪妾。立王表弟金傅爲王，虜王弟孝廉，宰臣英景等，盡取子女百工兵仗珍寶以歸。王聞之大怒，遣使弔祭，親帥精騎五千，邀萱於公山桐藪，大戰不利。萱兵圍王甚急，大將申崇謙、金樂力戰死之，諸軍破北，王僅以身免。萱乘勝，取大木郡，燒盡田野積聚。
0073:冬十月甄萱遣將，侵碧珍郡，芟大、小木二郡禾稼。
0074:十一月燒碧珍郡稻穀，正朝索湘戰死之。
0075:十二月甄萱寄書于王曰：「昨者，新羅國相金雄廉等，將召足下入京，有同鼈應黿聲，是欲鷃披隼翼，必使生靈塗炭，社稷丘墟。是用，先著祖鞭，獨揮韓鉞，誓百僚如皎日，諭六部以義風。不意姦臣遁逃，邦君薨變，遂奉景明王之表弟，憲康王之外孫，勸卽尊位。再造危邦，喪君有君，於是乎在。足下不詳忠告，徒聽流言，百計窺覦，多方侵擾。尙不能見僕馬首，拔僕牛毛。冬初，都頭索湘，束手於星山陣下，月內，左相金樂，曝骸於美利寺前。殺獲居多，追擒不少，强羸若此，勝負可知。所期者，掛弓於平壤之樓，飮馬於浿江之水。然以前月七日，吳越國使班尙書至，傳王詔旨：『知卿與高麗，久通歡好，共契隣盟。比因質子之兩亡，遂失和親之舊好，互侵彊境，不戢干戈。今專發使臣，赴京本道，又移文高麗，宜相親比，永孚于休。』僕義篤尊王，情深事大，及聞詔諭，卽欲祗承。但慮足下，欲罷不能，困而猶鬪。今錄詔書寄呈，請留心詳悉。且㕙獹迭憊，終必貽譏，蚌鷸相持，亦爲所笑。宜迷復之爲戒，無後悔之自貽。」是歲，遣林彦如唐。
0076:十一年[编辑]
0077:○(戊子)十一年春正月壬申，溟州將軍順式來朝。乙亥，元尹金相，正朝直良等，將往救康州，經草八城，爲城主興宗所敗，金相死之。是月，王荅甄萱書曰：「伏奉吳越國通和使班尙書所傳詔書一道，兼蒙足下辱示長書敘事者。伏以，華軺膚使，爰致制書，尺素好音，兼承敎誨。捧芝檢而雖增感激，闢華牋而難遣嫌疑，今托回軒，輒敷危衽。僕仰承天假，俯迫人推，過叨將帥之權，獲赴經綸之會。頃以三韓厄會，九土凶荒，黔黎多屬於黃巾，田野無非於赤土，庶幾弭風塵之警，有以救邦國之灾。爰自善隣，於焉結好，果見數千里農桑樂業，七八年士卒閑眠。及至酉年，維時陽月，忽焉生事，至於交兵。足下始輕敵以直前，若螗蜋之拒轍，終知難而勇退，如蚊子之負山。拱手陳辭，指天作誓：『今日之後，永世歡和，苟或渝盟，神其殛矣。』僕亦尙止戈之武，期不殺之仁，遂解重圍，以休疲卒，不辭質子，但欲安民。此則我有大德於南人也，豈謂歃血未乾，兇威復作，蜂蠆之毐，侵害於生靈，狼虎之狂，爲梗於畿甸，金城窘迫，黃屋震驚？仗義尊周，誰似桓文之覇？乘間謀漢，唯看莽、卓之姦，致使王之至尊，枉稱子於足下，尊卑失序，上下同憂。以謂非有元輔之忠純，豈得再安於社稷？以僕心無匿惡，志切尊王，將援置於朝廷，使扶危於邦國。足下見毫釐之小利，忘天地之厚恩，斬戮君王，焚燒宮闕，葅醢卿士，虔劉士民。㜯姜則取以同車，珍寶則奪之稛載，元惡浮於桀紂，不仁甚於獍梟。僕怨極崩天，誠深却日。庶效鷹鸇之逐，以申犬馬之勤，再擧干戈，兩更槐柳。陸戰則雷馳電擊，水攻則虎搏龍騰，動必成功，擧無虛發。逐尹邠於海岸，積甲如山，擒鄒祖於邊城，伏屍蔽野。燕山郡畔，斬吉奐於軍前，馬利城邊，戮隨晤於纛下。拔任存之日，邢積等數百人捐軀，破靑州之時，直心等四五輩授首。桐藪望旗而潰散，京山含璧以投降，康州則自南而來歸，羅府則自西而移屬。侵攻若此，收復寧遙？必期汦水營中，雪張耳千般之恨，烏江亭上，成漢王一捷之功，竟息風波，永淸寰海。天之所助，命將何歸？况承吳越王殿下，德洽包荒，仁深字小，特出綸於丹禁，諭戢難於靑丘。旣奉訓謨，敢不尊奉？若足下祗承睿旨，悉戢凶機，不惟副上國之仁恩，抑亦紹東海之絶緖。若不過而能改，其如悔不可追。」
0078:三月戊申，渤海人金神等六十戶來投。
0079:夏四月庚子，幸湯井郡。
0080:五月庚申，康州元甫珍景等運粮于古子郡，甄萱潛師，襲康州。珍景等還戰敗，死者三百餘人，將軍有文降于萱。
0081:六月甲戌，碧珍郡地震。癸巳，伊餐進慶卒，贈大匡。
0082:秋七月辛亥，渤海人大儒範率民來附。丙辰，自將擊三年山城不克，遂幸靑州。
0083:八月幸忠州。甄萱使將軍官昕城陽山，王遣命旨城元甫王忠，率兵擊走之。官昕退保大良城，縱軍芟取大木郡禾稼。遂分屯烏於谷，竹嶺路塞。命王忠等，往諜于曹物城。新羅僧洪慶，自唐閩府，航載大藏經一部，至禮成江，王親迎之，置于帝釋院。
0084:九月丁丑，大相權信卒，嘗以破黃山郡功，授重阿餐。丁酉，渤海人隱繼宗等來附，見於天德殿三拜，人謂失禮。大相含弘曰：「失土人三拜，古之禮也。」
0085:冬十一月甄萱選勁卒，攻拔烏於谷城，殺戍卒一千，將軍楊志、明式等六人出降。王命集諸軍于毬庭，以六人妻子，徇諸軍棄市。是歲，巡幸北界。
0086:十二年[编辑]
0087:○(己丑)十二年夏四月乙巳，幸西京，歷巡州鎭。
0088:六月壬寅，以元甫長弼爲大相。癸丑，天竺國三藏法師摩㬋羅來，王備儀迎之，明年死于龜山寺。庚申，渤海人洪見等，以船二十艘，載人物來附。
0089:秋七月己卯，幸基州，歷巡州鎭。辛巳，甄萱以甲卒五千，侵義城府，城主將軍洪術戰死。王哭之慟曰：「吾失左右手矣。」又侵順州，將軍元奉遁。
0090:九月乙亥，幸剛州。丙子，渤海正近等三百餘人來投。
0091:冬十月丙申，百濟一吉干廉昕來投。甄萱圍加恩縣，不克。
0092:十二月甄萱圍古昌郡，王自將救之。
0093:十三年[编辑]
0094:○(庚寅)十三年春正月丁卯，載巖城將軍善弼來投。丙戌，王自將，軍古昌郡甁山，甄萱軍石山，相去五百步許。遂與戰，至暮，萱敗走，獲侍郞金渥，死者八千餘人。是日，古昌郡奏：「萱遣將，攻陷順州，掠人戶而去。」王卽幸順州，修其城，罪將軍元奉。庚寅，以古昌郡城主金宣平爲大匡，權行、張吉爲大相。於是，永安、河曲、直明、松生等三十餘郡縣，相次來降。
0095:二月乙未，遣使新羅，告古昌之捷，羅王遣使報聘，致書請相見。是時，新羅以東，沿海州郡部落，皆來降，自溟州至興禮府，㹅百十餘城。庚子，幸昵於鎭。北彌秩夫城主萱達，與南彌秩夫城主，來降。
0096:三月戊辰，以白書省郞中行順、英式並爲內議舍人。
0097:夏五月壬辰，幸西京。
0098:六月庚子，至自西京。
0099:秋八月創安和禪院，爲大匡王信願堂。己亥，幸大木郡，以大丞弟弓爲天安都督府使，元甫嚴式爲副使。癸卯，幸靑州。丙午，芋陵島遣白吉、土豆，貢方物，拜白吉爲正位，土豆爲正朝。
0100:九月丁卯，皆知邊遣崔奐，請降。
0101:冬十二月庚寅，幸西京，創置學校。
0102:〈世家卷第一〉
fascicle:002
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:太祖二[编辑]
0003:十四年[编辑]
0004:○(辛卯)十四年春二月丁酉，新羅王遣大守謙用，復請相見。辛亥，王如新羅，以五十餘騎，至畿內，先遣將軍善弼，問起居。羅王命百官迎于郊，堂弟相國金裕廉等，迎于城門外，羅王出應門外迎拜。王荅拜，羅王由左，王由右，揖讓升殿。命扈從諸臣，拜羅王，情禮備至。宴臨海殿，酒酣，羅王曰「小國不天，爲甄萱椓喪，何痛如之」泫然泣下。左右莫不鳴咽，王亦流涕，慰藉之。
0005:夏五月丁丑，王遺羅王，太后竹房夫人，與相國裕廉，匝干禮文，波珍粲策宮、尹儒，韓粲策直、昕直、義卿、讓餘、寬封、含宜、熙吉等，物有差。癸未，王還，羅王送至穴城，以裕廉爲質而從。都人士女，感泣相慶曰：「昔甄氏之來，如逢豺虎，今王公之來，如見父母。」
0006:秋八月癸丑，遣甫尹善規等，遺羅王鞍馬、綾羅、綵錦，幷賜百官綵帛，軍民茶、幞頭，僧尼茶、香，有差。
0007:冬十一月辛亥，幸西京，親行齋祭，歷巡州鎭。是歲，詔有司曰「北蕃之人，人面獸心，飢來飽去，見利忘恥。今雖服事，向背無常，宜令所過州鎭，築館城外，待之。」
0008:十五年[编辑]
0009:○(壬辰)十五年夏五月甲申，諭群臣曰「頃完葺西京，徙民實之，冀憑地力，平定三韓，將都於此。今者，民家雌雞化爲雄，大風官舍頹壞，夫何災變至此？昔晋有邪臣，潜畜異謀，其家雌雞化爲雄。卜云：『人懷非分，天垂警戒。』不悛其惡，竟取誅滅。吳王劉濞之時，大風壞門拔木。其卜亦同，濞不知戒，亦底覆亡。
0010:且《祥瑞志》云：『行役不平，貢賦煩重，下民怨上，有此之應。』以古驗今，豈無所召？今四方，勞役不息，供費旣多，貢賦未省。竊恐緣此，以致天譴，夙夜憂懼，不敢遑寧。軍國貢賦，難以蠲免。尙慮群臣不行公道，使民怨咨，或懷非分之心，致此變異。各宜悛心，毋及於禍。」
0011:六月丙寅，百濟將軍龔直來降。
0012:秋七月辛卯，親征一牟山城，遣正胤武，巡北邊。
0013:九月，甄萱遣一吉粲相貴，以舟師入侵禮成江，焚塩、白、貞三州船一百艘，取猪山島牧馬三百匹而歸。
0014:冬十月，甄萱海軍將尙哀等攻掠大牛島，命大匡萬歲等救之，不利。
0015:十一月己丑，前內奉卿崔凝卒。是歲，遣大相王仲儒如唐，獻方物。復攻一牟山城，破之。
0016:十六年[编辑]
0017:○(癸巳)十六年春三月辛巳，唐遣王瓊、楊昭業來冊王，詔曰「王者法天而育兆庶，體地而安八紘，允執大中，式彰無外。斗極正而衆星咸拱，溟渤廣而百谷皆宗。所以居戴履之倫，窮照臨之境，弘道修德，恭己虛懷。歸心者，睠爲王人，嚮化者，被以風敎。由是，擧封崇之命，稽旌賞之文，垂於古先，罔敢失墜。其有地，稱平壤，師擅兼材。統五族之强宗，控三韓之奧壤，務權鎭靜，志奉聲明，爰恊彛章，是加寵數。咨！爾權知高麗國王事建，身資雄勇，智達機鈴，冠邊城以挺生，負壯圖而閒出。山河有授，基址克豊。踵朱蒙啓土之禎，爲彼君長，履箕子作蕃之跡，宣乃惠和。俗厚知書，故能導之以禮義，風驍尙武，故能肅之以威嚴。提封於是謐寧，生聚以之完輯。而復行及唇齒，分篤皮毛。忿黠虜之挻祅，恤隣邦而救患。矧以披肝效順，秉節納忠，慕仁壽以康時，識文思之撫運。航深梯險，輸贐貢琛，繼陳述職之儀，茂著勤王之業。夫推至誠而享豊報，道之常也，奠眞封而顯列國，禮之大也。勞有所至，朕無愛焉。今遣使太僕卿王瓊，使副大府少卿兼通事舍人楊昭業等，持節備禮，冊命爾爲高麗國王。於戱！作善，天降之祥，守正，神祚之福。干戈，愼於危事，文軌，資於遠謀，永爲唐臣，世服王爵。往踐厥位，汝惟欽哉。」又詔曰：「卿珠樹分煇，金鉤協兆，領日邊之分野，冠海外之英雄。士心，同感於撫循，民意咸歌於惠養。而又誠堅事大，志在恤隣，抹馬利兵，挫甄萱之黨，分衣減食，濟忽汗之人。繼航海以拜章，每充庭而致貢。金石之誠明貫日，風雲之梗槩凌空，名播一時，美流四裔。忠規若此，賞典寧忘？特議䟽封，仍升峻秩。剪桐圭而錫命，目極蓬山，睠桃野以傾思，心隨濟水。勉祗異禮，永保崇勛。今授卿特進檢校太保使持節玄菟州都督上柱國充大義軍使，仍封高麗國王。今差使太僕卿王瓊，使副大府少卿楊昭業等往彼，備禮冊命，兼賜國信銀器匹叚等，具如別錄，至當領也。」又詔曰「卿，長淮茂族，漲海雄蕃，以文武之才，控玆土宇，以忠孝之節，來禀化風。貞規旣篆於旗常，寵數是覃於簡冊。如綸如綍，已成虎穴之榮，宜室宜家，足顯鵲巢之美。俾頒湯沐，以慶絲蘿，永光輔佐之功，式協優隆之命。諒卿誠素，知我渥恩。卿妻柳氏，今封河東郡夫人。」又賜三軍將吏等詔曰「朕以王建，星雲禀秀，金石輸誠，信義着於睦隣，忠孝彰於事大。領三韓之樂土，每奉周正，越萬里之洪波，常陳禹貢。勳名已顯，爵秩未崇，宜寵錫以桐圭，俾眞封於桃野。今封授高麗國王，差使往彼，備禮冊命，便令慰諭，想宜知悉。」又賜曆日，自是，除天授年號，行後唐年號。
0018:十七年[编辑]
0019:○(甲午)十七年春正月甲辰，幸西京，歷巡北鎭。
0020:夏五月乙巳，幸禮山鎭，詔曰「往者，新羅政衰，群盜競起，民庶亂離，曝骨荒野。前主服紛爭之黨，啓邦國之基，及乎末年，毒流下民，傾覆社稷。朕承其危緖，造此新邦，勞役瘡痍之民，豈予意哉？但草昧之時，事不獲已。櫛風沐雨，巡省州鎭，修完城柵，欲令赤子，得免綠林之難。由是，男盡從戎，婦猶在役，不忍勞苦，或逃匿山林，或號訴官府者，不知幾許。王親權勢之家，安知無肆暴陵弱，困我編氓者乎？予以一身，豈能家至而目覩？小民所以未由控告，呼籲彼蒼者也。宜爾公卿將相食祿之人，諒予愛民如子之意，矜爾祿邑編戶之氓。若以家臣無知之輩，使予祿邑，惟務聚歛，恣爲割剝，爾亦豈能知之？雖或知之，亦不禁制。民有論訴者，官吏徇情掩護，怨讟之興，職競由此。予嘗誨之，欲使知之者增勉，不知者能誡。其違令者，別行染卷，猶以匿人過爲賢，不曾擧奏，善惡之實，曷得聞知？如此，寧有守節改過者乎？爾等遵我訓辭，聽我賞罰。有罪者，無論貴賤，罰及子孫，功多罪小，量行賞罰。若不改過，追其祿俸，或一年，二三年，五六年，以至終身不齒。若志切奉公，終始無瑕，生享榮祿，後稱名家，至於子孫，優加旌賞。此則非但今日，傳之萬世，以爲令範。人有爲民陳訴，勾喚不赴，必令再行勾喚，先下十杖，以治違令之罪，方論所犯。吏若故爲遷延，計日罰責。又有怙威恃力，令之不可觸者，以名聞。」
0021:秋七月，渤海國世子大光顯率衆數萬來投，賜姓名王繼，附之宗籍。特授元甫，守白州，以奉其祀。賜僚佐爵，軍士田宅，有差。
0022:九月丁巳，自將征運州，與甄萱戰，大敗之，熊津以北三十餘城，聞風自降。
0023:冬十二月，渤海陳林等一百六十人來附。是歲，西京旱蝗。
0024:十八年[编辑]
0025:○(乙未)十八年春三月，甄萱子神劒，幽其父於金山佛宇，殺其弟金剛。初，萱多妾媵有子十餘人，第四子金剛，身長多智，萱特愛之，欲傳其位。其兄神劒、良劒、龍劒等知之憂悶。時良劒、龍劒出鎭于外，神劒獨在側，伊粲能奐使人，與良劒、龍劒陰謀，勸神劒作亂。
0026:夏六月，甄萱與季男能乂，女哀福，嬖妾姑比等奔羅州，請入朝。遣將軍庾黔弼，大匡萬歲，元甫香乂。吳淡、能宣、忠質等，領軍船四十餘艘，由海路迎之。及至，復稱萱爲尙父，授館南宮。位百官上，賜楊州爲食邑，兼賜金帛、奴婢各四十口、廐馬十匹，以先降人信康爲衙官。
0027:秋九月甲午，幸西京，歷巡黃、海州。
0028:冬十月壬戌，新羅王金傅遣侍郞金封休，請入朝。王遣攝侍中王鐵、侍郞韓憲邕等往報。
0029:十一月甲午，羅王率百僚，發王都，士庶皆從之。香車寶馬，連亘三十餘里，道路塡咽，觀者如堵。沿路州縣，供億甚盛。王遣人問慰。癸卯，羅王與王鐵等入開京，王備儀仗，出郊迎勞，命東宮與諸宰，從衞而入，館于柳花宮。癸丑，御正殿，會百官備禮，以長女樂浪公主歸于羅王。己未，羅王上書曰「本國久經危亂，曆數已窮，無復望保基業，願以臣禮見。」不允。
0030:十二月辛酉，群臣奏曰「天無二日，土無二王，一國二君，民何以堪？願聽羅王之請。」壬申，御天德殿，會百僚曰：「朕與新羅，歃血同盟，庶幾兩國永好，各保社稷。今羅王固請稱臣，卿等亦以爲可，朕心雖愧，衆意難違。」乃受羅王庭見之禮，群臣稱賀，聲動宮掖。於是，拜金傅爲政丞，位太子上，歲給祿千碩，創神鸞宮賜之。其從者並收錄，優賜田祿。除新羅國爲慶州，仍賜爲食邑。是歲，遣禮賓卿邢順等如唐。
0031:十九年[编辑]
0032:○(丙申)十九年春二月，甄萱壻將軍朴英規，請內附。
0033:夏六月，甄萱請曰：「老臣遠涉滄波，來投聖化，願仗威靈，以誅賊子耳。」王初欲待時而動，憐其固請，乃從之。先遣正胤武，將軍述希，領步騎一萬，趣天安府。
0034:秋九月，王率三軍，至天安府合兵，進次一善郡，神劒以兵逆之。甲午，隔一利川而陣，王與甄萱觀兵。以萱及大相堅權、述希、皇甫金山，元尹康柔英等，領馬軍一萬，支天軍大將軍元尹能達、奇言、韓順明、昕岳，正朝英直、廣世等，領步軍一萬，爲左綱。大相金鐵、洪儒、朴守卿，元甫連珠、元尹萱良等，領馬軍一萬，補天軍大將軍元尹三順、俊良，正朝英儒、吉康忠、昕繼等，領步軍一萬，爲右綱。溟州大匡王順式，大相兢俊、王廉、王乂，元甫仁一等，領馬軍二萬，大相庾黔弼，元尹官茂、官憲等，領黑水、達姑、鐵勒諸蕃勁騎九千五百，祐天軍大將軍元尹貞順，正朝哀珍等，領步軍一千，天武軍大將軍元尹宗熙，正朝見萱等，領步軍一千，杆天軍大將軍金克宗，元甫助杆等，領步軍一千，爲中軍。乂以大將軍大相公萱，元尹能弼，將軍王含允等，領騎兵三百，諸城軍一萬四千七百，爲三軍援兵。鼓行而前，忽有白雲，狀如劒戟，起我師上，向賊陣行。百濟左將軍孝奉、德述、哀述、明吉等四人，見兵勢大盛，免冑投戈，降于甄萱馬前，於是，賊兵喪氣不敢動。王勞孝奉等，問神劒所在，孝奉等曰「在中軍，左右夾擊，破之必矣。」王命大將軍公萱，直擣中軍，三軍齊進奮擊，賊兵大潰。虜將軍昕康、見達、殷述、今式、又奉等三千二百人，斬五千七百餘級。賊倒戈相攻。我師追至黃山郡，踰炭嶺，駐營馬城，神劒與其弟菁州城主良劒，光州城主龍劒，及文武官僚來降。王大悅勞慰之，命攸司虜獲百濟將士三千二百人，並還本土，唯昕康、富達、又奉、見達等四十人幷妻子，送至京師。面責能奐曰「始與良劒等，謀囚君父，立其子者汝也。爲臣之義，當如是乎？！」能奐俛首不能言。遂命誅之，流良劒、龍劒于眞州，尋殺之。以神劒僭位爲人所脅，罪輕二弟，又且歸命，特免死賜官。於是，甄萱憂懣發疽，數日卒于黃山佛舍。王入百濟都城，令曰「渠魁旣已納款，無犯我赤子。」存問將士，量才任用，軍令嚴明，秋毫不犯，州縣按堵，老幼皆呼萬歲相慶曰「后來其蘇。」是月，王至自百濟，御威鳳樓，受文武百官及百姓朝賀。王旣定三韓，欲使爲人臣子者，明於禮節，遂自製政誡一卷，誡百寮書八篇，頒諸中外。
0035:冬十二月丁酉，大匡裴玄慶卒。是歲，創廣興、現聖、彌勒、內天王等寺，又創開泰寺於連山。
0036:二十年[编辑]
0037:○(丁酉)二十年夏五月癸丑，金傅獻鐫金安玉排方腰帶，長十圍，六十二銙。新羅寶藏，殆四百年，世傳聖帝帶。王受之，命元尹弋萱，藏于物藏。初新羅使金律，來，王問曰「聞新羅有三大寶，丈六金像，九層塔，幷聖帝帶也，三寶未亡，國亦未亡。塔像猶存，不知聖帶，今猶在耶。」律對曰：「臣未嘗聞聖帶也。」王笑曰：「卿爲貴臣，何不知國之大寶？」律慚還告其王。王問群臣，無能知者，時有皇龍寺僧年過九十者曰：「予聞聖帶，是眞平大王所服，歷代傳之，藏在南庫。」王遂開庫，風雨暴作，白晝晦冥，不得見。乃擇日齋祭，然後見之。國人以眞平王，是聖骨之王，稱曰聖帝帶。遣王規、邢順如晋，賀登極。
0038:二十一年[编辑]
0039:○(戊戌)二十一年春三月，西天竺僧弘梵大師㗌哩嚩日羅來，本摩竭陁國大法輪菩提寺沙門也。王大備兩街威儀法駕，迎之。
0040:秋七月壬子，碧珍郡將軍李悤言卒。是月，始行後晉年號。築西京羅城。
0041:冬十二月，耽羅國太子末老來朝，賜星主王子爵。是歲渤海人朴昇以三千餘戶來投。
0042:二十二年[编辑]
0043:○(己亥)二十二年春三月戊辰，佐丞龔直卒。是歲，晉遣國子博士謝攀來，冊王爲開府儀同三司撿校太師餘如故。
0044:二十三年[编辑]
0045:○(庚子)二十三年春三月，改州府郡縣號。
0046:秋七月，王師忠湛死，樹塔于原州靈鳳山興法寺，親製碑文。
0047:冬十二月，開泰寺成設落成華嚴法會親製䟽文。是歲，重修新興寺，置功臣堂，畫三韓功臣於東西壁，設無遮大會一晝夜，歲以爲常。晉歸我質子王仁翟。
0048:二十四年[编辑]
0049:○(辛丑)二十四年夏四月乙未，大匡庾黔弼卒。是歲，遣大相王申一如晉，獻方物。
0050:二十五年[编辑]
0051:○(壬寅)二十五年冬十月，契丹遣使，來遣槖駝五十匹。王以契丹嘗與渤海連和，忽生疑貳，背盟殄滅，此甚無道，不足遠結爲隣遂，絶交聘流，其使三十人于海島，繫槖駝萬夫橋，下皆餓死。
0052:二十六年[编辑]
0053:○(癸卯)二十六年夏四月，御內殿，召大匡朴述希，親授訓要，曰：「朕聞，大舜耕歷山，終受堯禪，高帝起沛澤，遂興漢業。朕亦起自單平，謬膺推戴。夏不畏熱，冬不避寒，焦身勞思，十有九載，統一三韓，叨居大寶二十五年，身已老矣。第恐後嗣縱情肆欲，敗亂綱紀，大可憂也。爰述訓要，以傳諸後，庶幾朝披夕覽，永爲龜鑑。其一曰：我國家大業，必資諸佛護衛之力，故創禪敎寺院，差遣住持焚修，使各治其業。後世，姦臣執政，徇僧請謁，各業寺社，爭相換奪，切宜禁之。其二曰：諸寺院，皆道詵推占山水順逆而開創。道詵云：『吾所占定外妄加創造則損薄地德祚業不永。』朕念後世國王、公候、后妃、朝臣，各稱願堂，或增創造，則大可憂也。新羅之末，競造浮屠，衰損地德，以底於亡，可不戒哉。其三曰：傳國以嫡，雖曰常禮，然丹朱不肖，堯禪於舜，實爲公心。若元子不肖，與其次子又不肖，與其兄弟之衆所推戴者，俾承大統。其四曰：惟我東方，舊慕唐風，文物禮樂，悉遵其制。殊方異土，人性各異，不必苟同。契丹是禽獸之國，風俗不同，言語亦異，衣冠制度愼勿效焉。其五曰：朕賴三韓山川陰佑，以成大業。西京水德調順，爲我國地脈之根本，大業萬代之地。宜當四仲巡駐，留過百日，以致安寧。其六曰：朕所至願，在於燃燈八關，燃燈所以事佛，八關所以事天靈及五嶽名山大川龍神也。後世姦臣建白加減者，切宜禁止。吾亦當初誓心，會日不犯國忌，君臣同樂，宜當敬依行之。其七曰：人君得臣民之心爲甚難。欲得其心，要在從諫、遠讒而已。從諫則聖，讒言如蜜，不信則讒自止。又使民以時，輕徭薄賦，知稼穡之艱難，則自得民心，國富民安。古人云：『芳餌之下，必有懸魚；重賞之下，必有良將；張弓之外，必有避鳥；垂仁之下；必有良民。』賞罰中，則陰陽順矣。其八曰：車峴以南，公州江外，山形地勢，並趨背逆，人心亦然。彼下州郡人，參與朝廷，與王侯國戚婚姻，得秉國政，則或變亂國家，或㗸統合之怨，犯蹕生亂。且其曾屬官寺奴婢，津驛雜尺，或投勢移免，或附王侯宮院，姦巧言語，弄權亂政，以致災變者，必有之矣。雖其良民，不宜使在位用事。其九曰：百辟群僚之祿，視國大小，以爲定制，不可增減。且古典云：『以庸制祿官，不以私。』若以無功人，及親戚私昵，虛受天祿，則不止下民怨謗，其人亦不得長享福祿，切宜戒之。又以强惡之國爲隣，安不可忘危。兵卒宜加護恤，量除徭役，每年秋閱勇銳出衆者，隨宜加授。其十曰：有國有家，儆戒無虞，博觀經史，鑑古戒今。周公大聖，《無逸》一篇，進戒成王，宜當圖揭，出入觀省。」十訓之終，皆結『中心藏之』四字，嗣王相傳爲寶。
0054:五月，王不豫，停聽斷。丁酉，宰臣廉相、王規、朴守文等侍坐王曰：「漢文遺詔曰：『天下萬物之萌生，靡有不死，死者天地之理，物之自然，奚可甚哀？』前古哲王秉心如此。予遘疾已歷二旬，視死如歸，有何憂也？漢文之言卽予意也。內外機務夊不決者卿等並與太子武，裁決而後聞。」丙午，疾大漸。御神德殿，命學士金岳草遺詔。文成，王不復語。左右失聲，大哭。王問此何聲也。對曰：「聖上作民父母，今日欲棄群臣，臣等痛不自勝耳。」王笑曰：「浮生自古然矣。」言訖，有頃而薨。在位二十六年，壽六十七。遺命內外庶僚，並聽東宮處分。喪葬園陵制度，依漢魏二文故事，悉從儉約。王規模宏遠，正朝廷，明賞罰。崇節儉，用賢良，重儒道。謚曰神聖，廟號太祖，葬于松嶽西麓，陵曰顯陵。穆宗五年，加謚元明。顯宗五年，加光烈。十八年，加大定文宗。十年，加章孝仁宗。十八年，加仁勇高宗。四十年，加勇烈。
0055:李齊賢評價[编辑]
0056:○李齊賢贊曰：「忠宣王嘗言：『我太祖，規模德量，生於中國，當不減宋太祖。宋太祖事周世宗，世宗賢主也。待宋太祖甚厚，宋太祖，亦爲之盡力。及恭帝幼冲，政出太后，迫于群情，而受周禪，盖出於不得已也。我太祖事弓裔猜暴之君三韓之地裔有其二太祖之功也。以不世之功，處必疑之地，可謂危矣。而國人歸心，將士推戴，然猶固讓，欲徇延陵之節。弔伐之事亦豈得已哉？其好生惡殺，而信賞必罰，推誠功臣，而不假以權。創業垂統，固宜一揆矣，至若宋祖。以江南李氏比之，鼾睡臥榻，則石晉所賂契丹，山後之十六州，盖視爲槖中物，旣收北漢，將長驅以定秦漢之彊耳。我太祖卽位之後，金傅未賓，甄萱未虜，而屢幸西都，親巡北鄙，其意亦以東明舊壤爲吾家靑氈，必席卷而有之，豈止操鷄搏鴨而已哉？由是觀之，雖大小之勢不同，二祖規模德量，所謂易地皆然者也。』忠宣聰明好古，中原博雅之士，如王構、閻復、姚遂、蕭奭、趙孟頫、虞集，皆遊其門，盖嘗與之尙論也。」
0057:惠宗[编辑]
0058:惠宗，仁德明孝宣顯義恭大王，諱武，字承乾，太祖長子。母曰莊和王后吳氏。後梁乾化二年壬申，生。太祖四年，立爲正胤，從討百濟，奮勇先登，功爲第一。二十六年五月丙午，太祖薨，奉遺命卽位。六月壬申，葬太祖于顯陵。
0059:元年[编辑]
0060:○(甲辰)元年，遣廣評侍郞韓玄珪、禮賓卿金廉，如晉，告嗣位。遂賀，破契丹。
0061:冬十二月，翰林院令平章事崔彦撝卒。
0062:二年[编辑]
0063:○(乙巳)二年，晉遣范匡政、張季凝來冊王，敕曰：「省所奏，以先臣遺命，及官吏推請，權知國事，事具悉。圭茅積慶，忠孝因心。早彰幹蠱之名，顯著象賢之譽，雅當嗣習，深契物情，見先臣知子之明，成後嗣克家之美。遠陳章奏，尤驗純誠，欣慰之懷，窹寐無已。」又詔曰：「卿才略耀奇，規模冠俗。荀息之忠貞自許，翁歸之文武兼全。鷹瞵鶚立之姿，折衝萬里，夏屋春臺之煦，化洽一隅。而又尊奬誠深，貢輸禮備。是於剛日，乃降明恩，宜旌命世之英，俾峻眞王之秩。爰旌亮節，仍進崇階，可持節玄菟州都督上柱國充大義軍使，仍封高麗國王。今，命使光祿卿范匡政，使副太子洗馬張季凝等往彼，宣賜官告、敕牒、國信物等，具如別錄。勑賜高麗國王竹冊法物等：竹冊一副八十簡、紫絲絛聯紅錦裝背冊匣一具、黑漆銀含陵金銅鏁鑰二副、攀環紅錦托裏襯冊文兩幅、黃綾夾帕一條、盖冊匣三幅、黃綾夾帕一條、盖冊匣三幅。黃絹油夾帕一條、擧冊匣熟紫絲板二條、絡冊床熟紫絲油畫檐床一張、銀裏脚角竿頭金栢木冊案一面、紫綾案褥一領、夾裙襈全行事紫綾席褥一副、襯冊床紫綾席褥一副。」又勑高麗國王：「省所奏進奉謝恩。紅地金銀五色線織成日月龍鳳襖叚二枚、紅地金銀五色線織成龍床褥二面、金星皮甲二副、罽錦銀星皮甲二副、罽錦鍊鐵兜鍪四副、罽錦紅地金銀五色線織成花鳥罽錦捍胯四腰、角弓四張、紅地金銀五色線織成龍魚罽弓袋裁四具、竹簳箭二百隻、一百隻貼金、一百隻貼銀、木簳箭二百隻、紅地金銀五色線織成雲龍箭釵裁四具、金銀裝欛鞘細縷雲天玉劒一十口、內二口金銀裝罽錦鞘、金銀裝罽錦鞘細縷雲天長刁一十口、金銀裏槍一十根、金銀裝罽錦鞘匕首一十口、金銀裝鞘匕首一十口、細苧布一百匹、白氎布二百匹、細中麻布三百匹、事具悉。卿世篤忠貞，家傳勳閥，爰屬承襲之始，遠輸貢奉之儀。貝錦成章，橦華讓貴，咸陳筐篚，皆是珍奇。而又兵器騈羅，戎衣鮮麗，莫非精妙，可驗傾勤，嘉奬所深，再三無已。」又勑高麗國王：「省所奏進奉。金銀裝斫㓨六根、罽錦鞘金銀裝劒六口、金銀裝罽錦鞘長刀一十口、紅地金銀五色線織成花鳥罽錦捍胯二腰、紅地金銀五色線織成花鳥罽錦倚背二面、紅地金銀五色線織成花鳥罽錦裙腰六腰、紅地金銀五色線織成罽錦鞘金銀裝匕首一十口、鍍金鷹鈴二十顆、銀鏁鏇子五色絛銀尾銅全鍍金鷂子鈴二十顆、銀鏁尾銅全細白氎布一百匹、細中麻布一百匹、人參五十斤、頭髮二十斤、金銀地䥫文翦刀一十枚、金銀細縷剪刀二十枚、金銀細縷剪髭剪刀一十枚、銀花細縷剪刀二十枚、金銀重口大樣刀子三十柄、銀重口大樣刀子四十柄、金銀重口中樣刀子五十柄、銀重口中樣刀子五十柄、金銀重口小刀子五十柄、銀重口小刀子一百柄、金銀細縷撇火鎌二十枚、金銀細縷鉗子二十枚、香油五十斤松子五百斤、事具悉。卿地控東溟，心馳北闕，奉九丘而作貢，歷萬里以來王。戎器堅剛，織文靡麗，苧麻如雪，至藥通神。首飾翫具之奇，香澤果實之類，名品旣衆，羅列甚多，省閱之時，稱尙良切。」又勑高麗國王：「省所上表，賀去年三月一日，親幸澶州，殺敗契丹，事具悉。朕以契丹顯違信義，輒肆侵陵，親御戎車，往平桀虜。靈旗一擧，狂寇四犇。卿遠聽捷音，頗攄憤氣，載馳章表，來慶闕庭，嘉乃忠誠，不忘于意。」大匡王規，讒王弟堯及昭，王知其誣，恩遇愈篤。規又使其黨穴，壁入王寢內，謀作亂。王徙避之不問。
0064:秋九月，王疾。篤群臣不得入見，憸小常侍側。戊申，薨于重光殿，在位二年，壽三十四。王氣度恢弘，智勇絶倫。自王規謀逆之後，多所疑忌，常以甲士自衛，喜怒無常。群小並進，賞賜將士無節，內外嗟怨。諡曰義恭，廟號惠宗，葬于松嶽東麓，陵曰順陵。穆宗五年加諡明孝，顯宗五年加宣顯，十八年加高平，高宗四十年加景憲。
0065:李齊賢評價[编辑]
0066:○李齊賢贊曰：「羽父請弑桓公，將以求太宰。隱公不聽，亦不討之。終致蔿氏之禍。王規之譖兩王弟，亦羽父之意也。惠宗不致之罪，顧使居左右，其免於袖刃壁人之謀，可謂幸也。時，去太祖棄代甫規耳，之不義而得衆，已能如漢魏之曹馬耶！其未有以竄殛之，何也？嗚呼！小人之難遠也如此，可不戒哉？」
0067:定宗[编辑]
0068:定宗，至德章敬正肅文明大王。諱堯，字天義，太祖第二子。母曰神明順聖王太后劉氏。以太祖六年癸未生。惠宗二年九月戊申，群臣奉王卽位。己酉，王規謀逆，伏誅。
0069:元年[编辑]
0070:○(丙午)元年春正月，王將謁顯陵，致齊之夕，聞御殿東山松閒，有呼王名，若曰：「爾堯，存恤細民，人君之要務。」是歲，天鼓鳴，赦。王備儀仗，奉佛舍利，步至十里所開國寺，安之。又以穀七萬石，納諸大寺院，各置佛名經寶及廣學寶，以勸學法者。
0071:二年[编辑]
0072:○(丁未)二年春，築西京王城。
0073:三年[编辑]
0074:○(戊申)三年秋九月，東女眞大匡蘇無盖等來獻馬七百匹及方物。王御天德殿，閱馬爲三等，評定其價，馬一等；銀注子一事、錦絹各一匹，二等；銀鉢、一事錦絹各一匹，三等；錦絹各一匹。忽雷雨，震押物人，又震殿西角，王大驚，近臣等扶入重光殿，遂不豫，赦。始行後漢年號。
0075:四年[编辑]
0076:○(己酉)四年春正月辛亥，大匡王式廉卒。
0077:三月丙辰，王疾篤，召母弟昭內禪，移御帝釋院，薨。在位四年，壽二十七，王性好佛多畏。初，以圖讖，決議移都西京，徵發丁夫，令侍中權直，就營宮闕。勞役不息，又抽開京民戶以實之，群情不服，怨讟胥興。及薨，役夫聞而喜躍。謚曰文明，廟號定宗，葬于城南，陵曰安陵。穆宗五年加謚章敬，顯宗五年加正肅，十八年加令仁，文宗十年加簡敬，高宗四十年加莊元。
0078:李齊賢評價[编辑]
0079:○李齊賢贊曰：「定宗以人君之尊，步至十里所浮屠之宮，以藏設利，又以七萬石穀，一日而分賜諸僧。一遭天譴，喪心生疾，所謂：『君子求福不回者』，亦嘗聞其說耶。疾旣大漸，能以宗社付之親弟，不使如王規者覬覦於其閒，是可嘉也已。」
0080:光宗[编辑]
0081:光宗，弘道宣烈平世大成大王。諱昭，字日華，定宗母弟。以太祖八年乙酉生。定宗四年三月丙辰，受內禪卽位。
0082:秋八月，命大匡朴守卿等，攷定國初有功役者，賜四役者米二十五碩，三役者二十碩，二役者十五碩，一役者十二碩，以爲例食。
0083:元年[编辑]
0084:○(庚戌)元年春正月，大風拔木。王問禳&#91;1&#93;灾之術。司天奏曰：「莫如修德。」自是，常讀貞觀政要。建元光德。
0085:二年[编辑]
0086:○(辛亥)二年，創大奉恩寺于城南，爲太祖願堂，又創佛日寺于東郊，爲先妣劉氏願堂。冬十二月，始行後周年號。
0087:三年[编辑]
0088:○(壬子)三年，遣廣評侍郞徐逢如周，獻方物。
0089:四年[编辑]
0090:○(癸丑)四年，周遣衛尉卿王演，將作少監呂繼贇來冊王，爲特進檢校大保使持節玄菟州都督充大義軍使兼御史大夫高麗國王。
0091:五年[编辑]
0092:○(甲寅)五年春，創崇善寺，追福先妣。
0093:六年[编辑]
0094:○(乙卯)六年，遣大相王融如周，獻方物。遣廣評侍郞荀質如周，賀卽位。
0095:七年[编辑]
0096:○(丙辰)七年，周遣將作監薛文遇來，加冊王，爲開府儀同三司檢校大師，仍令百官衣冠，從華制，前大理評使雙冀，從文遇來。
0097:八年[编辑]
0098:○(丁巳)八年春正月，王觀射于毬庭。
0099:九年[编辑]
0100:○(戊午)九年夏五月，始置科擧，命翰林學士雙冀取進士。丙申，御威鳳樓，放枋，賜崔暹等及第。是歲，周遣尙書水部員外郞韓彦卿、尙輦奉御金彦英，齎帛數千匹來市銅。
0101:十年[编辑]
0102:○(己未)十年遣春佐丞王兢、佐尹皇甫魏光，如周獻名馬、織成衣襖、弓劒。秋，遣使如周，進《別序孝經》一卷，《越王孝經新義》八卷，《皇靈孝經》一卷，《孝經雌雄圖》三卷。周遣左驍衛大將軍戴交來。
0103:冬，遣使如周獻銅五萬斤、紫白，水精各二千顆。周侍御雙哲來，拜爲佐丞。
0104:十一年[编辑]
0105:○(庚申)十一年春三月甲寅，賜崔光範等及第。定百官公服。改開京爲皇都；西京爲西都。評農書史權信，譖大相俊弘、佐丞王同等謀逆，貶之。自是，讒侫得志，誣陷忠良。奴訴其主，子讒其父，囹圄常溢，別置假獄，無罪而被戮者相繼，猜忌日甚。宗族多不得保，雖一子伷，亦自疑阻，不使親近。人人畏懼，莫敢偶語。
0106:十二年[编辑]
0107:○(辛酉)十二年，修宮闕，移御正匡王育第。賜王擧等及第。
0108:十三年[编辑]
0109:○(壬戌)十三年冬，遣廣評侍郞李與祐等如宋，獻方物。
0110:十四年[编辑]
0111:○(癸亥)十四年夏六月，還御宮，詔曰：「朕，比爲重修大內，久在離宮，心存警備，事異尋常，百官奏事多不親聽。慮恐衆心，或生疑阻，其爲軫念，寢食難忘。今者，修營功畢，聽政有所。凡爾百僚，各敬爾事，依舊進奏，毋得稽留，庶幾魚水同歡，毋致君臣相阻。」
0112:秋七月，創歸法寺。
0113:冬十二月，行宋年號。宋遣冊命使時贊來，在海遇風，溺死者九十人，贊獨免，王特厚勞之。
0114:十五年[编辑]
0115:○(甲子)十五年春三月，賜金策等及第，御天德殿，宴群臣，命策赴宴。秋八月壬子，大匡朴守卿卒。
0116:十六年[编辑]
0117:○(乙丑)十六年春二月，加子伷元服，立爲王太子內史諸軍事內議令正胤，宴群臣于長生殿。遣大承內奉令王輅如宋，獻方物，帝授輅尙書左僕射，食實封三百戶，幷賜官誥。秋七月丙午，內議令徐弼卒。
0118:十七年[编辑]
0119:○(丙寅)十七年，賜崔居業等及第。
0120:十八年[编辑]
0121:○(丁卯)十八年。
0122:十九年[编辑]
0123:○(戊辰)十九年，創弘化、遊巖、三歸等寺。以僧惠居爲國師，坦文爲王師，王信讒多殺，內自懷疑。欲消罪惡，廣設齋會。無賴輩詐爲出家，以求飽飫，匈者坌至。或以餅餌、米豆、柴炭施與京外，道路不可勝數。列置放生所，就傍近寺院，演佛經。禁屠殺，肉膳亦買市廛以進。
0124:二十年[编辑]
0125:○(己巳)二十年冬十一月，王弟旭卒。
0126:二十一年[编辑]
0127:○(庚午)二十一年，幸歸法寺。
0128:二十二年[编辑]
0129:○(辛未)二十二年冬十二月壬寅，地震。
0130:二十三年[编辑]
0131:○(壬申)二十三年春二月，地震。
0132:秋八月，赦。是歲，賜楊演等及第。遣內議侍郞徐熙等如宋，獻方物。帝制加王食邑，賜推誠順化守節保義功臣號。授熙檢校兵部尙書，副使內奉卿崔業檢校司農卿兼御史大夫，判官廣評侍郞康禮檢校少府少監，錄事廣評員外郞劉隱檢校尙書金部郞中，並賜官誥。
0133:二十四年[编辑]
0134:○(癸酉)二十四年春二月，賜白思柔等及第。
0135:二十五年[编辑]
0136:○(甲戌)二十五年春三月，賜韓藺卿等及第。是歲西京居士緣可謀叛，伏誅。僧惠居死，以坦文爲國師。
0137:二十六年[编辑]
0138:○(乙亥)二十六年夏五月，王不豫。甲午，薨于正寢。在位二十六年，壽五十一。王卽位之初，禮待臣下，明於聽斷，恤貧弱，重儒雅，夙夜孜孜，庶幾治平，中歲以後，信讒好殺，酷信佛法，奢侈無節。謚曰大成，廟號光宗，葬于松嶽北麓，陵曰憲陵。穆宗五年加謚宣烈。顯宗五年加平世，十八年加肅憲。文宗十年加懿孝。高宗四十年加康惠。
0139:李齊賢評價[编辑]
0140:○李齊賢贊曰：「光宗之用雙冀，可謂立賢無方乎？冀果賢也，豈不能納君於善，不使至於信讒濫刑耶？若其設科取士，有以見光宗之雅，有用文化俗之意。而冀亦將順以成其美，不可謂無補也。惟其倡以浮華之文，後世不勝其弊云。」
0141:景宗[编辑]
0142:景宗，至仁成穆明惠獻和大王。諱伷，字長民，光宗長子。母曰大穆王后皇甫氏。光宗六年乙卯九月丁巳生。十六年，立爲太子。二十六年五月甲午，光宗薨，王卽位。大赦。還流竄，放囚繫，洗痕累，拔淹滯，復官爵，蠲欠債，減租調，毁假獄，焚讒書。
0143:冬十月甲子，加政丞金傅爲尙父，制曰：「姬周啓聖之初，先封呂望，劉漢興王之始，首冊蕭何。自此大定寰宇，廣開基業立龍圖三十代，躡麟趾四百年。日月重明，乾坤交泰，雖自無爲之主，亦關致理之臣。觀光順化衛國功臣上柱國樂浪王政丞，食邑八千戶金傅，世處雞林，官分王爵。英烈振凌雲之氣，文章騰擲地之才。富有春秋，貴居茅土。《六韜》《三略》，拘入胸襟，七縱五申，撮歸指掌。我太祖始脩睦隣之好，早認餘風，尋頒駙馬之姻，內酬大節。家國旣歸於一統，君臣宛合於三韓，顯播令名，光崇懿範。可加號尙父都省令，仍賜推忠順義崇德守節功臣號，勳封如故，食邑通前，爲一萬戶。」是月，加上六代考妣尊號。
0144:元年[编辑]
0145:○(丙子)元年夏六月庚申，黃州院二郞君，並加元服，改院號爲明福宮。
0146:冬十一月，宋遣左司禦副率于延超，司農寺丞徐昭文，冊王爲光祿大夫檢校大傅使持節玄菟州諸軍事玄菟州都督大順軍事，食邑三千戶。遣使如宋，賀卽位。放執政王詵于外。王嘗許先朝被讒人子孫復讎，遂相擅殺，復致寃號。及是，詵托以復讎，矯殺太祖子天安府院郞君。於是，貶詵。仍禁擅殺復讎。以荀質申質爲左右執政皆兼內史令。元甫壽餘爲近臣知御廚事。始定各品田柴科。是歲，遣金行成如宋，入學國子監。
0147:二年[编辑]
0148:○(丁丑)二年春三月，御東池龍船親試進士，賜高凝等及第。是歲，遣子如宋，獻良馬甲兵。
0149:三年[编辑]
0150:○(戊寅)三年夏四月，政丞金傅卒，謚敬順。宋遣太子中允張洎，來聘。
0151:四年[编辑]
0152:○(己卯)四年春三月，賜元徵衍等及第。
0153:夏六月，宋遣供奉官閤門祗候王僎來冊王爲侍中，加食邑一千戶。是歲，渤海人數萬來投。
0154:五年[编辑]
0155:○(庚辰)五年，以崔知夢爲內議令。王承等謀逆，伏誅。
0156:六年[编辑]
0157:○(辛巳)六年夏六月，王不豫。
0158:秋七月，王疾彌留。甲辰，召堂弟開寧君治，內禪遺詔曰：「一生一死，賢哲難逃，或短或脩，古今皆是。寡人承四朝之餘，烈受三韓之霸圖，獲保山川土地，務安宗廟社稷，日愼一日，首尾七年。因此勤勞，遂成疾疹。冀怡神於釋，負將傳聖以紓憂。正胤開寧君治，國之親賢，予所友愛。必能奉祖宗之大業，保國家之昌基。咨爾公卿宰臣，其敬保我介弟，永綏我大邦。寡人每覽《禮經》至『男子不死婦人之手』，未嘗不臨文嘆仰。至于今日，左右嬪御，己令屛去。倘或不延，欻至大期，更何所恨。服紀輕重，合依漢制，以日易月，十三日周祥，二十七日大祥，園陵制度，務從儉約。其西京、安東、安南登州等諸道，膺鎭守之任，有軍旅之權者，所寄非輕，豈宜暫曠？不許離任赴闕，各於任所擧哀，三日釋服。其餘，並委嗣君處分。」丙午，薨于正殿。在位六年，壽二十六。王溫良仁惠，不好遊戱。末年，厭倦萬機，日事娛樂，沈溺聲色。且好圍碁，昵近小人，踈遠君子。由是，政敎衰替。謚曰獻和，廟號景宗，葬于南畿山麓，陵曰榮陵。穆宗五年加謚成。穆顯宗五年加明惠，十八年加順熙。文宗十年加靖孝。高宗四十年加恭懿。
0159:李齊賢評價[编辑]
0160:○李齊賢贊曰：「滕文公問井地於孟子，孟子曰：『仁政，必自經界始。經界不正，井地不均，穀祿不平。是故暴君汚吏，必慢其經界。經界旣正，分田制祿，可坐而定也。』三韓之地，非四方舟車之會，無物産之饒、貨殖之利。民生所仰，只在地力。而鴨綠以南，大抵皆山，肥膏不易之田，絶無而僅有也。經界之正若慢，則其利害，比之中國相萬也。太祖繼新羅衰亂，泰封奢暴之後，萬事草創，日不暇給，止爲口分之法。歷四世，景宗作田柴之科，雖有踈略，亦古者世祿之意。至於九一而助，什一而賦，與夫所以優君子小人者，則不暇論也。後世屢欲理之，終於苟而已矣。盖其初，不以經界爲急，撓其源，而求流之淸，何可得？惜乎！當時群臣，未有以孟子之言，講求法制，啓迪而力行之也。」
0161:〈世家卷第二〉
fascicle:003
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:成宗[编辑]
0003:成宗，康威章憲文懿大王。諱治，字溫古，戴宗第二子。母曰宣義太后柳氏。光宗十一年庚申十二月辛卯生。景宗六年七月甲辰，受內禪卽位。
0004:八月癸未，御威鳳樓。大赦。陞文武官一階。
0005:冬十一月丁酉，追謚先考，遂謁陵。是月，王以八關會雜技，不經且煩擾，悉罷之。幸法王寺行香，還御毬庭，受群臣朝賀。
0006:元年[编辑]
0007:○(壬午)元年春三月庚戌，改百官號。夏六月甲申，制曰：「后德惟臣，古今所同。朕新摠萬機，恐有闕政，其京官五品以上，各上封事，論時政得失。」是歲，遣侍郞金昱如宋，告嗣位。帝詔報曰：「省所上表：『兄高麗國王伷，去年七月內薨。謝權以國務，令臣主持事。』具悉。卿世濟英材，家傳亮節。習禮樂詩書之道，識安危理乱之機。奄鍾手足之悲，諒極肺腸之痛。而乃禀元昆之理命，撫先政之舊封，一方之士庶安寧，萬室之蒸黎愛戴。越重溟而奉表，望雙闕以傾心，無虧事大之儀，頗得爲臣之禮，更宜善修刑政，恭守憲章，勿忘兢愼之規，永保延長之慶。竚期命使，別議加恩，睠注所深，寢興無舍。」以王生日爲千春節，節日之名始此。
0008:二年[编辑]
0009:○(癸未)二年春正月辛未，王祈穀于圓丘，配以太祖。乙亥，躬耕籍田，祀神農，配以后稷。祈穀籍田之禮始此。丁丑，宴群臣於天德，殿賜物有差。甲申，以崔承老爲門下侍郞平章事。二月戊子，始置十二牧。詔曰：「天高爲大，分象緯以著明，地厚無彊，列山川而播氣。庶望首天之類，咸悉樂生，足地之流，無不遂姓。見一夫之冒罪，則意甚泣辜，聞百姓之居貧，則情深責己，雖身居宮禁，而心遍蒸黎。旰食宵衣，每求啓沃，聽卑視遠，冀籍賢良。爰憑方伯之功，允協閭閻之望，効虞書之十二牧，延周祚之八百年。」
0010:三月戊寅，宋遣大中大夫光祿少卿李巨原、朝議大夫將作少監孔維，來冊王。詔曰：「王者闢四海以爲家，一六合而光宅。揆文敎而奮武衛，式固鴻基，立萬國而親諸侯，咸遵茂典。其有三韓舊域，百濟遺封，地控鯨津，誠尊象闕。屬英王之捐館，位固難虛，聞令季以撫封，才堪厥任。言念承宗之美，宜頒命德之文。權知高麗國事王治，鳳穴分華，蟠桃並秀。禀星雲之閒氣，出作時英，懋文武之兼才，彌光世德。洎丕承於景烈，能善繼於貞規。遵魏闕之風猷，則虔修禹貢，奠艮宮之土宇，則靜撫周藩。爰議寵綏，適符利建，是命超加帝保，大啓王封。眞一字於日中，鎭三山於海上，階勳並錫，食賦俱優，倂示便蕃，允光奇傑。爾其纘乃舊服承，予厚恩嚴，六德以有邦，謹四封而事大。長爲外屛，肅奉中區，斯謂永圖，勿忘丕訓。可特授光祿大夫檢校太保使持節玄菟州諸軍事玄菟州都督充大順軍使上柱國，食邑二千戶，仍封高麗國王。」王受冊，詔文武官僚、將校、僧道、三軍、萬姓等曰：「上天以雨露均霑，滋成萬物，王者以仁恩普及，撫養群生。况欲令人改過自新，須得棄瑕含垢。不穀謬將虛薄，獲嗣宗祧，旰食宵衣，每積憂勤之念，跼天蹐地，尤增兢愼之心。道貴守常，情專事大。所以差馳使价，特申述職之誠，俾執幣圭，代表朝宗之懇。今者，果蒙鷁艦，涉鰌溟之浪，便到國城，皇華臨菟郡之鄕，遽宣帝命。官崇一品，位陟三師，莫不驟加茅土之封，實荷彤玈之寵，旣致一身之榮幸，合旌萬姓之忻懽。於是，議獄緩刑，原情肆眚。爰布如綸之旨，式覃委轡之恩，可自大平興國八年三月二十二日昧爽前，已發覺未發覺，已結正未結正犯罪人，相鬪殺以下罪，無輕重，皆悉赦之。」癸未，御詳政殿，賜文武元尹以上馬人一匹。
0011:夏五月戊午，以佐丞徐熙爲兵官御事、大相鄭謙儒爲工官御事。甲子，博士任老成至自宋，獻大廟堂圖一鋪，幷記一卷，社稷堂圖一鋪，幷記一卷，文宣王廟圖一鋪，祭器圖一卷，七十二賢贊，記一卷。是月，賜崔行言等及第。始定三省、六曹、七寺。
0012:六月庚寅，以光祿卿薛神祐爲刑官御事。
0013:秋七月壬戌，明福宮大夫人皇甫氏薨。癸酉，率百官詣殯堂哭臨。
0014:九月戊午，以佐丞李知白爲諫議大夫。
0015:冬十月己亥，置酒店六所，曰成禮、曰樂賓、曰延齡、曰靈液、曰玉漿、曰喜賓。
0016:十一月甲子，日南至，王御元和殿，受朝賀，宴群臣於思賢殿。
0017:十二月，以千春節改爲千秋節，賜群臣宴。
0018:是歲，臨軒覆試，賜姜殷川等及第。
0019:三年[编辑]
0020:○(甲申)三年春三月庚申，始行雩祀。是月，賜李琮等及第。
0021:夏五月庚戌，朔震刑官門柱，責御事、侍郞、郞中、員外並罷之。以主農卿李謙宜爲御事、禮官侍郞韓彦恭、內史舍人崔延澤、並爲侍郞，殿中丞朴俊光、民官員外郞韓光默爲郞中，考功員外郞黃至仁爲員外郞。是歲，始定軍人服色。命刑官御事李謙宜，城鴨綠江岸，以爲關城。女眞以兵遏之，虜謙宜而去，軍潰不克，城還者三之一。遣韓遂齡如宋，獻方物。
0022:四年[编辑]
0023:○(乙酉)四年夏五月，宋遣大常卿王著、秘書監呂文仲，來加冊王。詔曰：「朕居域中之大，以天下爲家。萬國來庭，適協觀賓之象。三韓舊地，素爲禮讓之邦。玉靈交卜於剛辰，金印宜加於寵命。用旌世德，光我朝恩。大順軍使光祿大夫檢校太保使持節玄菟州都督上柱國高麗國王，食邑二千戶王治，溟渤炳靈，蓬壺誕秀。紹弓裘於先正，斯謂象賢，慕聲敎於華風，彌觀亮節。而自瞻雲北闕，燾土東藩，化行而海不揚波，惠合而人皆受賜。加以航琛作貢，書契同文。衣冠襲鄒魯之容。帶礪保山河之誓，屹爲外屛，僉曰賢臣。是宜均灑澤以疇庸，遣皇華而錫命。尊爲漢傅，進彼侯封，常安百濟之民，永茂長淮之族。於戱！日月所照，貴在於無私，雷雨之行，是稱於覃慶。爾其冠仁佩義，移孝資忠，服大國之榮光，享眞王之異數，奠玆震位，肅奉天朝。可特授檢校太傅，依前使持節玄菟州諸軍事玄菟州都督充大順軍使高麗國王，加食邑一千戶。散官勳如故。」王受冊赦曰：「皇天在上行春，敷生植之功，王者守中濟世，播惠和之德。大信，不約四時而長養靡虧；至道，無爲萬象而經綸有度。莫不大爐貞觀，合璧重明。寡人忝守宗祧，實多蒙昧。宵衣軫慮，念負重以兢兢。乙夜觀書，懷御奔而亹亹。守常是切，事大斯勤，所以遣獻鵠籠，遠越浮天之險，聯將鳥迹，寫陳任土之儀。今者，龍綸鳳綍之書，光揚震域，馹騎星軺之命，禮重仁邦。授一品以居高，陟三師而寄重。旣致邦家之慶幸，合旌黎庶之忻懽，美覃作解之恩，用慰含靈之望。可大赦境內，准大朝南郊赦旨。改大平興國十年爲雍熙二年。於戱！憂庶政則更約漢章，念群生則恒垂禹泣。更賴宰衡厥辟，方嶽勳臣，肅整朝儀，重綏民望，必使戴我日月，並樂昇平，處我乾坤，大同文軌。赦書日行五百里，敢以赦前事言之者，以其罪，罪之。」
0024:賜秦亮等及第。宋將伐契丹，收復燕薊，以我與契丹接壤，數爲所侵，遣監察御史韓國華，齎詔來諭曰：「朕誕膺丕構，奄宅萬邦，草木虫魚，罔不被澤，華夏蠻夷，罔不率從。蠢玆北虜，侵敗王略。幽薊之地，中朝土彊，晉漢多故，戎醜盜據。今國家照臨所及，書軌大同，豈使齊民，陷諸獷俗？今已董齊師旅，殆滅妖氛。元戎啓行，分道閒出，卽期誅剪，以慶渾同。惟王久慕華風，素懷明略，效忠純之節，撫禮義之邦。而接彼犬戎，罹於躉毒，舒泄積忿，其在玆乎！可申戒師徒，迭相掎角，協比隣國，同力盪平，奮其一鼓之雄，戡此垂亡之虜。良時不再，王其圖之。應虜獲生口、牛羊、財物、器械，並給賜本國將士，用申勸賞。」王遷延不發兵，國華諭以威德。王始許發兵西會，國華乃還。先是，契丹伐女眞，路由我境，女眞謂我導敵構禍，貢馬于宋，因誣譖：「高麗與契丹，倚爲勢援，摽掠生口。」韓遂齡之如宋也，帝出女眞所上告急木契，以示遂齡曰：「歸語本國，還其所俘。」王聞之，憂懼，及國華至，王語曰：「女眞貪而多詐，前冬再馳木契，言契丹兵將至其境。本國猶疑虛僞，未卽救援。契丹果至，殺掠甚衆。餘族遁逃，入于本國懷昌、威化、光化之境，契丹兵追捕，呼我戍卒言：『女眞每寇盜我邊鄙，今已復讎，整兵而回。』於是，女眞來奔者二千餘人，皆資給遣還。不意，反潛師奄至，殺掠吾吏民，驅虜丁壯，沒爲奴隸。以其世事中朝，不敢報怨。豈期反相誣告，以惑聖聰？本國世禀正朔，謹修職貢，深荷寵靈，敢有二心，交通外國？况契丹介居遼海之外，復有二河之阻，無路可從。且女眞逃難，受本國官職者，十數人尙在。望召赴京闕，令入貢之使庭辨，庶幾得實，願達天聰。」國華許諾。
0025:冬十月，禁捨家爲寺。
0026:五年[编辑]
0027:○(丙戌)五年春正月，契丹遣厥烈來請和。
0028:三月賜崔英藺及第。始以詔稱敎。
0029:秋九月己丑，敎曰：「上帝不言，列星辰而炤下，大君施化，籍賢彦以分方。寡人雖身居九掖，而心遍兆人。思與賢能，共淸風化，擢簪纓之彦，差牧宰之員，均賦稅以化人，尙廉平而成俗。然而人鮮克擧，事恐稽遲。更開戒勗之端，別降丁寧之旨。凡爾牧民之官，無滯獄訟，懋實倉廩，賑恤窮民，勸課農桑，輕徭薄賦，處事公平。欲愼終而從其始，將潔流而澄其源。寧損己以益人，不飮泉而燃燭。如此，則獄無寃滯，路不拾遺，處處而人樂其生，家家而衆安其業。金渾運轉，將七政以增光，玉燭循環，領四時而有度，凡百在外，勉遵不忘。」
0030:六年[编辑]
0031:○(丁亥)六年春三月甲子，大匡崔知夢卒。
0032:秋八月乙卯，命李夢游，詳定中外奏狀，及行移公文式。是月，賜鄭又玄等及第，敎曰：「自昔結繩旣往，畫卦以來，北辰御極之君，南面經邦之主，莫不習五常而設敎，資六籍以取規。故乃有虞開上下之庠，夏后置東西之序，殷修兩學，周立二膠。擇先生而討論，命國子以隸習，君臣父子，咸知愛敬之風，禮樂詩書，足創經綸之業。所以人倫軌範，王道紀綱，灼爾可觀，煥然斯在。寡人道慚握鏡，德乏垂衣，纂承累聖之鴻基，奄有三韓之王業。心存慄慄，念切孜孜。欲使俗變澆醨，人知禮讓，杏壇槐市，增多鼓篋之徒，米廩稷&#91;1&#93;山，蔚有橫經之子。况復保生之理，療病爲先。故乃神農御宇之年，備嘗藥草；秦帝焚書之日，不滅醫經。將除百姓之艱危，要廣十全之方術。近者，廣募諸州郡縣子弟，詣京習業，果以乘風而至，應詔而來，講肆之中，學徒頗衆。盖以辭家路遠，爲客日多，且志惰於爲山，却情深於懷土。憫其離索，睠降諭言，願留者，任住京華，求退者，許還桑梓。各有頒賜，以遂去留。然恐有性聰明，無師敎授，未學一經之旨趣，虛過數紀之光陰。雖有前程，空爲棄物，得人無計，求士何因？今選通經閱籍之儒，溫古知新之輩，於十二牧，各差遣經學博士一員、醫學博士一員。勤行善誘，好敎諸生，則必審量功績之淺深，超擢官榮而奬勵。應其諸州郡縣長吏，百姓有兒可敎學者，合可訓戒，勉篤師資。儻其父母未識國風，爲營家産，只見今朝之利，不思他日之榮，謂：『學習何爲？讀書勿益。』却妨編柳，唯要負薪，其子則沒齒無聞，其親則榮身莫得。彼寗越之抛耕取貴，匡衡之鑿壁成功，或朱翁子衣錦以還鄕，馬長卿乘軺而返蜀，皆勤志業，以立榮名。言念伊人，寔多嘉奬。於戱！懷材抱器事君王，則忠之始也，立身揚名，顯父母，則孝之終也。忠孝可稱，寵榮何恡？自後，若有螢窓勵志，鱣肆明經，孝弟有聞，醫方足用，可其牧宰、知州、縣官，具錄，薦貢京師。」
0033:九月戊辰，改諸村大監、弟監，爲村長、村正。
0034:冬十月，命停兩京八關會。是歲，定五部坊里。
0035:七年[编辑]
0036:○(戊子)七年春二月壬子，左補闕兼知起居注李陽上封事：「其一曰：古先哲王，奉崇天道，敬授人時，故君知稼穡之艱難，民識農桑之早晩。以致家給人足，年豊歲稔。按月令：『立春前，出土牛，以示農事之早晩』請擧故事，以時行之。其二曰：躬耕帝籍，寔明王重農之意，虔行女功，乃賢后佐君之德。所以致誠於天地，積慶于邦家。按《周禮》內宰職曰：『上春，詔王后率六宮之人，生穜稑之種，而獻之于王。』以此言之，王者所擧，后必贊之。方今上春，祈穀於上帝，吉日耕籍于東郊。君雖有事於籍田，后乃虧儀於獻種，願依《周禮》，光啓國風。其三曰：聖人俯察仰觀，以通時變，王者行仁布惠，用遂物情。按月令：『正月中氣後，犧牲毋用牝，禁止伐木，無麛無卵,無聚大衆,掩骼埋胔。』願當獻歲之晨，遍布行春之令，咸知時禁，俾識天常。」
0037:敎曰：「李陽所論，皆據典經，合垂兪允。其出土牛事，今年立春已過，取後年立春前，所司更奏施行。其獻種之事，宜令禮官議定。奏取籍田吉日，王后親行，始自今歲，以作通規。當正月中氣之初，若公私祭，犧牲勿用牝以傷生，禁伐木無，犯盛德所在。無麛無卵，勿傷萌幼，除禦寇城防要事之外，毋聚大衆以防農。或畜或人，曝露枯骨腐肉，皆令掩埋，勿使死氣逆生氣也。於戱！天有四時，春布陽和之德，君行五敎，仁爲禮義之先。宜遵先聖之典謨，用順勾芒之造化，遂使飛沈遂性，草木懷恩，至於枯朽之群，盡荷生成之惠，不亦美乎？宜頒兩京百司，及十二牧知州縣鎭使等，咸使知委，勉行條制。當體予意，普示黎元，無犯此令。」
0038:秋九月辛丑，賜李偉等及第。
0039:冬十月，宋遣銀靑光祿大夫尙書禮部侍郞上柱國呂端、銀靑光祿大夫行左諫議上柱國呂祐之，來加冊王，檢校太尉，加食邑一千戶，食實封五百戶。依前充大順軍使持節玄菟州諸軍事玄菟州都督上柱國高麗國王，散官勳如故。是年正月，宋帝親耕籍田大赦，改元端拱，百官內外並加恩。遂遣端等，來冊王，仍諭赦旨。王旣受冊，赦絞罪以下。文班從仕年深者改服，武班年老無子孫，自癸卯年錄軍籍者，皆放還鄕里，兩班並加恩。
0040:十二月乙丑朔，依浮屠法，以正五九月爲三長月，禁屠殺。是歲，始定五廟。以崔承老爲門下守侍中。
0041:八年[编辑]
0042:○(己丑)八年春二月庚辰，敎曰：「聞朝野士庶之病者，未能見醫，亦無藥物，不得瘳者多矣。朕深欲遍賜醫藥，然往古亦無博施之文。自今，內外文官五品，武官四品以上疾病，並令本司，具錄以聞，遣侍御醫、尙藥直長、大醫、醫正等，齎藥往治之。」群臣上表謝。
0043:夏四月壬戌，敎曰：「予方崇學校，欲理邦家。廓開函丈之筵，廣募摳衣之子，給田莊而肄業，差文學以爲師。年年懸甲乙之科，徵諸俊乂，日日訪丘園之士，待彼英髦，務得博識之儒，使助眇虫之政。懸旌勿怠，側席忘疲。然牛毛之學者雖多，麟角之成人甚少。空係名於國學，罕較藝於春場，宵旰凝懷，寢興軫慮。近覽有司所進擧人名數，唯大學助敎宋承演，羅州牧經學博士全輔仁誘以能諄，合宣父博文之意，誨而不倦，副寡人勸學之心，宜加奬擢之恩，用示殊尤之寵。」
0044:乙丑，始營大廟。癸酉，王詣大廟率百官輸材。
0045:五月辛卯，守侍中崔承老卒。
0046:九月甲午，彗星見。赦。
0047:冬十二月丙寅，敎曰：「昔唐太宗，每於皇考妣忌月，禁屠殺，勑天下僧寺，限五日，焚修轉念，以爲常式。况寡人幼而卽閔，長又早孤，未酬罔極之恩，每軫追思之念，盍遵往轍，以伸予懷？可自今大祖忌齋，王考戴宗忌齋，期五日，王妣宣義王后忌齋，期三日，焚修轉念，仍於是月，禁屠殺，斷肉膳。」丁丑，賜崔得中等及第。遣侍郞韓藺卿、兵部郞中魏德柔，如宋。帝並授光祿大夫。
0048:九年[编辑]
0049:○(庚寅)九年夏六月，宋遣光祿卿柴成務，大常少卿趙化成等，來加冊王推誠順化功臣，食邑一千戶、食實封四百戶，餘如故。王受冊，赦絞罪以下。
0050:秋九月丙子，敎曰：「凡理國家，必先務本，務本莫過於孝。三皇五帝之本務，而萬事之紀，百善之主也。由是，漢皇嘉楊引之尊親旌門表里晉帝奬王祥之至孝命史書名。寡人幼而藐孤，長亦庸昧，叨承顧托，嗣守宗祧。追思祖考之平生，幾傷駒隙，每念兄弟之在昔，益感鴒原。是以，取則六經，依規三禮，庶使一邦之俗，咸歸五孝之門。頃者，遣使六道，頒示敎條，恤老弱之饑離，賑鰥孤於窘乏，求訪孝子順孫義夫節婦。有全州求禮縣民孫順興，其母病死，畵像奉祀，三日一詣墳墓，饗之如生。雲梯縣祇弗驛民車達兄弟三人，同養老母，車達謂其妻事姑不謹，卽以棄離，二弟亦不婚娶，同心孝養。西都牧丹里朴光廉，母亡七日，忽見枯木，宛似母形，負至其家，養之盡禮。南海狼山島民能宣女咸富，其父死於毒虺，殯于寢室，凡五月，供膳無異平生。慶州延日縣民鄭康俊女字伊、及京城宋興坊崔氏女，早寡不嫁，孝事舅姑，撫養兒息。折衝府別將趙英，葬母家園，朝夕祀之。其咸富等男女七人，並令旌表門閭，免其徭役，車達兄弟等四人，免出驛島，隨其所願，編籍州縣，順興等五人，擬授官階，以揚孝道。今差起居郞金審言等，往彼，賜穀人一百石，銀盂二事，彩帛布幷六十八匹，趙英超十等，授銀靑光祿大夫檢校侍御司憲左武侯衛翊府郞將，仍賜公服一襲，銀三十兩，綵二十匹。於戱！君后萬民之元首，萬民君后之腹心，若有爲善，是吾福也，若有爲惡，亦吾憂也。光顯奉親之行，用彰美俗之心。田野愚氓，尙勤思孝，搢紳君子，其怠奉先？能爲孝子於家門，必作忠臣於邦國，凡諸士庶，可復予言。」
0051:己卯，敎曰：「我太祖應期降世，敷德臨人，百郡來庭，三韓安堵。尊居南面，創置西京，差宗室之親，守咽喉之地，分司職務，各掌權機。每當春秋，親修齋祭，欲防戎虜，以固藩籬，憑玆平壤之雄都，固我祖宗之霸業。厥後，聖神相繼，社稷以寧，或依前跡以遵行，或命近臣而發遣，臨時制斷，歷代風殊。寡人謬以眇冲，早承顧托，感當年之盛化，每切心遵，聞往日之洪猷，如承面訓。今者，天人合慶，遐邇咸寧，三農共賀於豊穰，九穀皆登於實熟，欲取十月，言邁遼城，行祖禰之舊規，布邦家之新令。非但視關河之夷險，將兼知黎庶之安危，減增尹牧之員，刪定山川之祀。其行次儀仗，侍從官僚，御膳樂官，皆當減損，西都留守官，幷沿路州縣守令，諸鎭戎帥，不得輒離任所。禀予儉素之訓，戒爾繁華之風。」
0052:冬十月甲子，幸西都，敎曰：「虞舜巡泰嶽之年，諸侯麏至，唐皇幸洛陽之日，四海咸蘇。是以，遐開展義之風，大擧省方之禮，緬徵古列，屬在時行。朕纂御靈圖，思崇寶業。自卽眞於南面，十換炎涼，未展禮於西巡，再思行邁。遵祖先之軌，順時令之宜，親省關河，歷觀黎庶。農桑豊稔，人物阜寧。其沿路縣吏州司、田夫野老，懽呼路左，拜舞駕前，競陳執贄之儀，共表來蘇之意。是穹蒼之所佑，非冲眇之敢當。合施大賚之仁，俾慶中興之運。扈從臣僚及西京等諸州、郡，見禁囚徒，十惡外，絞罪以下，並令出獄。平壤府、開、平、黃、洞、安、鳳、信、白、貞、塩、海等州，牛峯、兎山、遂安、土山、十谷、俠溪、江陰、德水、臨津、瓮津、咸從、軍岳等縣，及安城等十一驛，賜稻穀九千三百七十五石。西京入流，年八十以上者，優賞各有差，三品以上，公服一襲，五品以上，彩二匹、幞頭二枚、茶一十角，九品以上，綵一匹、幞頭一枚、茶五角。入流以上，母妻年八十者，三品以上，布一十四匹、茶二斤，五品以上，布一十匹、茶一斤，九品以上，布六匹、茶二角，庶人男女百歲以上者，令京官四品，存問其家，兼賜布二十匹、稻穀一十石。九十以上，布四匹、稻穀二石，八十以上，及篤疾者，布三匹、稻穀二石。隨駕軍人，有父母年八十者，許先赴東京問安。於戱！乾坤覆載，遐覃不宰之恩，日月運行，宛放無私之照。適當在車駕之經歷，固合垂雨露之霑滋。」
0053:十二月戊申，以姪誦爲開寧君，敎曰：「周開麟趾之封，禮崇藩屛，漢叙犬牙之制，義篤宗支。故能敷大命於四方，固本支於百世。景彼前烈，予無閒然。崇德宮嫡男誦，太祖令孫，寡人猶子。蒙能養正，纔當秤象之年，德不踰閑，已蘊成人之器。歷觀前籍，緬考古風，睦親爲百世之良規，慈幼是五常之雅旨。雖當齒學，敢恡䟽封？將興美績於來今，顯降殊恩於爰始。今遣使工官御事知都省事朴良柔、使副殿中監趙光等，持節備禮，冊爾爲開寧君。爾其自家而國，移孝爲忠，遵君臣父子之規，威儀不忒，習禮樂詩書之敎，敦閱是勤。勿務豪奢，毋耽酒色。知艱難於稼穡，輔政敎於朝廷。敬哉愼哉，無廢予命。」
0054:是歲，敎曰：「秦皇御宇，焚三代之詩書，漢帝應期，闡五常之載籍。國家草創之始，羅代喪亡之餘，鳥跡玄文，燼乎原燎，龍圖瑞牒，委於泥途。累朝以來，續寫亡篇，連書闕典。寡人自從嗣位，益以崇儒，踵修曩日之所修，繼補當年之所補。沈隱士二萬餘卷，寫在麟臺，張司空三十車書，藏在虎觀。欲收四部之典籍，以畜兩京之府藏。靑衿無閱市之勞，絳帳有執經之講。使秦韓之舊俗，知鄒魯之遺風，識父慈子孝之常，習兄友弟恭之懿。宜令所司，於西京開置修書院，令諸生，抄書史籍而藏之。」遣兵官侍郞韓彦恭如宋，謝恩。
0055:十年[编辑]
0056:○(辛卯)十年春二月辛酉，遣諸道安慰，使問民疾苦。
0057:閏月癸酉，始立社稷，敎曰：「予聞，社土地之主也，地廣不可盡敬，故封土爲社以報功也。稷五穀之長也，穀多不可徧祭，故立稷神以祭之。《禮》曰：『王爲群姓立社曰大社；自爲立社曰王社；諸侯爲百姓立社曰國社；自爲立社曰侯社；大夫以下成群立社曰置社。』故有國有家者，不可不立社稷，上自天子，下至大夫，示本報功，不可不備。爰自聖祖，至于累朝，未置夏松之祀，尙虧周栗之禋。朕纘承以來，凡所施爲，必依禮典。子穆父昭之室，髣髴經營，春祈秋報之壇，方將創立，其令群公，擇地置壇。」是月，賜崔沆等及第。
0058:夏四月庚寅，韓彦恭還自宋，獻大藏經。王迎入內殿，邀僧開讀，下敎赦。
0059:秋七月，旱。己酉，敎曰：「季夏已闌，孟秋將半，尙愆時雨，深軫憂懷。未知政化之陵夷歟，刑賞之不中歟？！啓牢獄，放囚徒，避正殿，減常膳，勤祈寺院，望祀山川，未觀石燕之飛，轉見金烏之赫。由予凉德，致此亢陽，欲推養老之恩，以表憂農之念。准雍熙三年賜給老人制，在京城庶民，年八十以上者，所司具錄姓名，申聞。」
0060:冬十月戊辰，幸西都，所經州縣，父老有持牛酒以獻者，酒以賜軍士，牛還之。逐鴨綠江外女眞於白頭山外，居之。遣翰林學士白思柔如宋，謝賜經及御製。
0061:十一年[编辑]
0062:○(壬辰)十一年夏六月甲子，宋遣光祿卿劉式、秘書少監陳靖，加冊王檢校太師食邑一千戶、食實封四百戶，餘並如故。初，白思柔之入宋也，孔目吏張仁詮上書，陳便宜，思柔以爲告國陰事。仁詮不敢還，至是，帝命陳靖等領還，且詔王，釋仁詮罪。王上表，略曰：「小人趍利，豈虞僣越之誅？聖主寬恩，遠降哀矜之命，其張仁詮，已依詔旨放罪。」
0063:秋七月壬辰，朔流宗室郁于泗水縣。
0064:冬十一月癸巳，改州、府、郡、縣及關、驛、江浦號。
0065:十二月，大廟成。庚申，敎曰：「邦家之本，宗廟爲先。自昔帝王，莫不增修大室，創立閟宮，設子穆父昭之班，行三祫五禘之禮。我國朝，乘時擧義，應運開都，雖累經纂業承基，而未設酎金灌玉。朕以謬傳神器，添屬孫謀，爰自前年，新營大廟。在朝儒臣等，其議定昭穆位次，禘祫儀禮，以聞。」
0066:丙寅，敎曰：「王者化成天下，學校爲先。祖述堯舜之風，聿修周孔之道，設邦國憲章之制，辨君臣上下之儀，非任賢儒，豈成軓範？揆天拓地，保大定功，固將崇奬而行，不可斯須而廢。國朝創業已久，守文以興。寡人謬以眇躬，忝居大寶，思闡九流之說，廣開四術之門。發彼童蒙，置諸學校，黌中稷&#91;1&#93;下，橫經之士成群，夏序虞庠，鼓篋之徒爲市。啓綸闈而較藝，闢會府以掄材。就省試者猶多，占仙科者尙少。斯則學無塾黨，才未精硏。其令有司，相得勝地，廣營學舍，量給田莊，使之金鍊爲眞，玉磨成器。凡在諸儒，尙知予意。」是月，親祫于大廟。
0067:十二年[编辑]
0068:○(癸巳)十二年春三月乙未，敎曰：「朕聞，王者父天母地，兄日姊月，因時制禮，追孝敬親。天子七廟，諸侯五廟，祖功宗德，左昭右穆。大孝感于神明，至德動乎天地。我國以大聖生聖，重明繼明，保大定功，超今越古。朕謬叨顧命，纘守洪基，遵奉祖先，聿懷襟臆。爰從去歲，新作閟宮，締構旣完，蒸嘗有次。殷以十二君爲六代，唐以一十帝爲九室。《晉書》所云：『兄弟旁及，禮之變也。』則宜爲主立室，不可以室限神。兄弟一行，禮文斯在。宜奉惠、定、光、景四主，通爲一廟。」
0069:夏五月，西北界女眞報，契丹謀擧兵來侵。朝議謂其紿我，不以爲備。
0070:秋八月甲戌，賜李維賢等及第。是月，女眞復報契丹兵至。始知事急，分遣諸道兵馬齊正使。
0071:冬十月，以侍中朴良柔爲上軍使，內史侍郞徐熙爲中軍使，門下侍郞崔亮爲下軍使，軍于北界，以禦契丹。
0072:閏月丁亥，幸西京，進次安北府，聞契丹蕭遜寧攻破蓬山郡，不得進乃還。遣徐熙請和，遜寧罷兵。
0073:十三年[编辑]
0074:○(甲午)十三年春二月，蕭遜寧致書曰：「近奉宣命：『但以彼國信好早通，境土相接。雖以小事大，固有規儀，而原始要終，湏存悠久。若不設於預備，慮中阻於使人。遂與彼國相議，便於要衝路陌，創築城池者。』尋准宣命，自便斟酌，擬於鴨江西里，創築五城，取三月初，擬到築城處，下手修築。伏請，大王預先指揮，從安北府，至鴨江東，計二百八十里，踏行穩便田地，酌量地里遠近，幷令築城，發遣役夫，同時下手，其合築城數，早與回報。所貴，交通車馬，長開貢覲之途，永奉朝廷，自協安康之計。」始行契丹統和年號。
0075:夏四月甲辰，禘于大廟，躋戴宗于第五室。以功臣裴玄慶、洪儒、卜智謙、申崇謙、庾黔弼配太祖，朴術熙、金堅術配惠宗。王式廉配定宗，劉新城、徐弼配光宗，崔知夢配景宗。大赦，賜文武爵一級，執事者二級，百姓大酺三日。是月，遣侍中朴良柔，奉表如契丹，告行正朔，乞還俘口。
0076:六月 遣元郁如宋，乞師以報前年之役。宋以北鄙甫寧，不宜輕動，但優禮遣還。自是，與宋絶。
0077:秋八月 癸巳 臨軒覆試，賜崔元信等及第。是歲，契丹遣崇祿卿蕭述管，御史大夫李涴等，齎詔，來撫諭。以李承乾爲鴨江渡勾當使，尋遣河拱辰代之。遣使契丹，進妓樂，却之。
0078:十四年[编辑]
0079:○(乙未)十四年春二月己卯，敎曰：「觀乎天文，以察時變，觀乎人文，化成天下，文之時義，大矣哉! 予恐業文之士，纔得科名，各牽公務，以廢素業。其年五十以下，未經知制誥者，翰林院出題，令每月進詩三篇賦一篇，在外文官，自爲詩三十篇賦一篇，歲抄附計吏，以進，翰林院品題以聞。」是月，遣李周禎如契丹，獻方物。又進鷹。
0080:夏四月丁丑，內史侍郞崔亮卒。
0081:五月戊午，敎曰：「唐虞之制，周漢之儀，皆釐百辟之名，永奉一人之慶。今以諸官司事體，雖遵於禮典，額名頗有所權稱。考厥典常，分其可否，悉除假號，克示通規。」
0082:秋九月 庚戌 定十道。辛酉 覆試，賜李子琳等及第。是歲，遣李知白如契丹，獻方物。遣童子十人於契丹，習其語。遣左承宣趙之遴如契丹，請婚，以東京留守駙馬蕭恒德女，許嫁。
0083:十五年[编辑]
0084:○(丙申)十五年春三月，契丹遣翰林學士張幹，忠正軍節度使蕭熟葛來，冊王曰：「漢重呼韓，位列侯王之上，周尊熊繹，世開土宇之封。朕法古爲君，推恩及遠。惟東溟之外域，順北極以來王，歲月屢遷，梯航靡倦，宜擧眞封之禮，用旌內附之誠。爰採彝章，敬敷寵數。咨! 爾高麗國王王治，地臨鯷壑，勢壓蕃隅。繼先人之茂勳，理君子之舊國，文而有禮，智以識機。能全事大之儀，盡協酌中之体。鴨江西限，曾無恃險之心，鳳扆北瞻，克備以時之貢。言念忠敬，宜示封崇，升一品之貴階，正獨坐之榮秩。仍䟽王爵，益表國恩，冊爾爲開府儀同三司尙書令高麗國王。於戱! 海岱之表，汝惟獨尊，辰卞之區，汝惟全有。守玆富貴，戒彼滿盈，無庸小人之謀，勿替大君之命。敬修乃事，用合朝經，俾爾國人，同躋壽域。永揚休命，可不美哉！」幹等至西郊，築壇傳冊，王備禮受冊，大赦。遣韓彦卿如契丹，納幣。
0085:夏四月辛未，鑄鐵錢。
0086:秋七月乙巳，郁死于泗水縣。
0087:冬十二月丁巳，賜郭元等及第。
0088:十六年[编辑]
0089:○(丁酉)十六年秋八月乙未，幸東京，宴群臣，扈從臣僚軍士，賜物有差。中外官各加勳階，義夫節婦孝子順孫，旌門賜物。遂頒赦。
0090:九月，遂幸興禮府，御大和樓，宴群臣。捕大魚於海中。王不豫，己巳，至自東京。
0091:冬十月戊午，王疾大漸，召開寧君誦，親降誓言傳位，移御內天王寺。平章事王融謂頒赦，王曰：「死生在天，何至釋有罪，枉求延命乎？且繼我者，何以布新恩。」不許，薨，壽三十八，在位十六年。謚曰文懿，廟號成宗，葬于南郊，陵曰康陵。穆宗五年，加謚康威，顯宗五年，加章獻，十八年，加光孝，文宗十年，加獻明，高宗四十年，加襄定。
0092:後人評價[编辑]
0093:○李齊賢贊曰：「成宗立宗廟，定社稷，贍學以養士，覆試以求賢。勵守令，恤其民，賚孝節，美其俗。每下手札，詞旨懇惻，而以移風易俗爲務。及乎契丹意在呑噬，遣將來侵，夙駕西都，進兵安北，卽寇準澶淵之策也。其欲移關防於岊嶺，棄委積於大同，當時庸臣之議耳，必非成宗之本意也。嚮若觀崔承老之書，悅而繹之，去浮誇，務篤實，以好古之心，求新民之理，行之無倦，而戒其欲速，躬行心得，而推己及人，齊變至魯，魯變至道，可冀也。蕭遜寧爭能誣不恤民事，以興無名之師？李知白安敢援不革土風，以爲却敵之策乎？然其未老而樹繼嗣，爲國家之慮長矣，臨絶而惜肆赦，達死生之理，明矣。所謂‘有志而可與有爲’者，非耶？嗚呼，賢哉！」
0094:穆宗[编辑]
0095:穆宗，宣讓大王。諱誦，字孝伸，景宗長子。母曰獻哀太后皇甫氏。景宗五年庚辰五月壬戌生。成宗卽位，養于宮中。九年六月，封開寧君。十六年十月戊午，受內禪卽位。
0096:十一月遣閤門使王同穎如契丹，告嗣位。
0097:十二月壬寅御威鳳樓赦，褒孝順，洗痕累，救疾病。文武官及僧徒，加一級，國內神祗，皆加勳號，仍賜內外大酺一日，尊母皇甫氏，爲王太后。是月，契丹遣千牛衛大將軍耶律迪烈，來賀千秋節，王迎命，告于成宗柩前。
0098:元年[编辑]
0099:○(戊戌)元年春正月，賜周仁傑等及第。
0100:三月，賜姜周載等及第。
0101:夏四月壬子，謁大廟，祔成宗，以侍中崔承老、太師崔亮配享，赦。以王生日爲長寧節。是月契丹以前王薨，勑還納幣之物。
0102:五月戊午敎有司曰：「太祖及皇考忌齋，各限五日焚修，輟朝一日，惠、定、光、戴、成忌齋，各限一日，以爲常式。」
0103:秋七月庚午太保內史令徐熙卒。癸未改西京，爲鎬京。
0104:二年[编辑]
0105:○(己亥)二年秋七月作眞觀寺于城南，爲太后願刹。
0106:冬十月幸鎬京齋祭，赦，存問耆老，賜物。兩京諸鎭軍，年八十以上有職者，增級，無職者，除陪戎校尉，扈駕八品以下員吏、軍人，賜物有差。契丹遣右常侍劉績，來加冊王尙書令。日本國人道要彌刀等二十戶來投，處之利川郡，爲編戶。遣吏部侍郞朱仁紹如宋，帝特召見。仁紹自陳國人思慕華風，爲契丹劫制之狀。帝賜詔齎還。
0107:三年[编辑]
0108:○(庚子)三年冬十月，創崇敎寺爲願刹。是歲，賜宋翃等及第。
0109:四年[编辑]
0110:○(辛丑)四年冬十一月，幸中原府，巡省風俗。宴群臣，赦。扈從官及所歷州郡官，加一階，賜物有差。
0111:五年[编辑]
0112:○(壬寅)五年夏四月壬申，親享大廟，加上先王、先后徽號。
0113:五月敎曰：「余以弱齡，忝登寶位，繼祖先之基業，思邦國之興安。功不百而不行，利非千而不務，必欲延洪社稷，開濟生靈。爰自前年，迄于近日，不揣心之所欲，謂爲時之可行。或不念居安思危，臨深履薄，廣徵土木，勞役軍夫，築高臺而作深池，爲資遊賞，役人戶而造佛寺，漫有經營。此雖皆從執奏而施行，豈非一人之失德？非但致軍中之怨讟，抑亦爲宇內之艱難，若有訓衆而練兵，若有彼侵而我伐，將何賈勇，將何得人？何異截羽翼而欲高飛，去舟楫而涉大水？古史云：『芳餌之下，必有懸魚，善賞之朝，必有勇士。』古猶如此，今豈無之？庶欲防已往之愆違，尤勵將來之懲勸。特宣朕意，用示軍行，宜其所司，各成六衛軍營，備置職員將帥，令其軍士，蠲除雜役。」
0114:秋八月甲子，賜朴元徽等及第。
0115:六年[编辑]
0116:○(癸卯)六年春正月，敎曰：「昔我太祖，旣偃干戈，大開庠序，王室宗支，橫經問道，蓬廬賤子，負笈追師，累朝以來，才士不乏。予謬以眇冲，嗣守艱大，欲廣眞儒之道，以崇往聖之猷。但以誨人不倦者，靡多，好古敏求者，盖寡。州鄕之內，黌校之中，或因小利，或逐異端，師長之敎授漸惰，後學之功業不成。今者，闡闢容賢之門，恢弘進善之路，其三京十道群僚庶官，體朕諭言，勸其藝業。令文儒醫卜之輩，就經明博達之師，博士師長，獎勸生徒，有勤勞者，錄名申聞。」
0117:二月辛酉，敎曰：「唐以八元而理，周因十亂而興，爲國所資，惟賢而已。余幼失義方，長無師訓。臨朝蒞事，慄慄兢兢。豈謂去年以來，屢見乾坤之變，又多邊境之憂，但深責己之懷，敢有尤人之念？追思曩代，或覽策書，宋公發善言，妖星退舍，隋主修德政，隣寇寢兵。是知小善亦能動天感人。克己自勤，安敢飾非拒諫？今見上自台輔，下至庶僚，曾無謇諤之言，但有阿諛之說。鳴呼！言而不用，余宜自慚，危而不扶，誰任其咎？京官五品以上，各上封事，皆陳藥石之辭，共贊邦家之業。」
0118:是年，太后皇甫氏與金致陽通，生子。謀爲王後，逼大良君詢爲僧。
0119:七年[编辑]
0120:○(甲辰)七年春三月，改定科擧法。
0121:夏四月，賜黃周亮等及第。
0122:六月己未，門下侍中韓彦恭卒。
0123:冬十一月甲寅幸鎬京齋祭，赦杖罪以下，養耆老，加方嶽州鎭神祗勳號。
0124:八年[编辑]
0125:○(乙巳)八年春正月東女眞寇登州，燒州鎭部落三十餘所，遣將禦之。
0126:三月己酉，汰外官。
0127:夏四月癸酉，賜崔冲等及第。是歲，宋溫州文士周佇來投，授禮賓注薄。
0128:九年[编辑]
0129:○(丙午)九年六月戊戌震天成殿鴟吻。王憂懼，責己肆赦，孝順義節，並加恩賞，加國內神祗勳號。文武三品以上，加勳，四品以下，增一級，九品以上，入仕滿二十年者，改服。禪敎僧徒大德以上，加法號，年六十以上者，加職有差。是歲，彗星見。
0130:十年[编辑]
0131:○(丁未)十年春二月，契丹遣耶律延貴，來加冊王，爲守義保邦推誠奉聖功臣開府儀同三司守尙書令兼政事令上柱國，食邑七千戶、食實封七百戶。創眞觀寺九層塔。
0132:夏六月，賜趙元等及第。
0133:秋七月戊寅，流平章事韓藺卿于楊州，吏部侍郞金諾于海島。
0134:冬十月戊申幸鎬京齋祭，赦流罪以下，加國內神祗勳號。是歲，鎬京地震。
0135:十一年[编辑]
0136:○(戊申)十一年春三月，賜孫元仙等及第。
0137:冬十月，幸鎬京齋祭。
0138:十二年[编辑]
0139:○(己酉)十二年春正月庚午，幸崇敎寺。及還，中路暴風，折傘盖柄。
0140:壬申御詳政殿觀燈，大府油庫灾，延燒千秋殿。王見殿宇府庫煨燼，悲嘆成疾，不聽政。王、國師二僧，大醫奇貞業，大卜晉含祚，大史潘希渥，太醫奇貞業，太卜晉含祚，太史潘希渥，宰臣叅知政事劉瑨，中樞院使崔沆，給事中蔡忠順等直宿銀臺。知銀臺事李周禎，右承宣李作仁，嬖臣左司郞中劉忠正，閤門舍人庾行簡等直宿於內。親從將軍庾方，中郞將柳琮、卓思政、河拱辰、常直近殿門。刑部尙書陳頔，亦入內直宿。戶部侍郞崔士威爲大定門別監，閉諸宮門戒嚴，唯開長春、太定門。仍設救命道場於長春、乾化二殿。
0141:王累日不豫常居於內厭見群臣。宰臣震恐請入寢問疾不許。王與蔡忠順崔沆密議立嗣遣皇甫兪義迎大良院君于神穴寺。西京都巡撿使康兆領甲卒而至遂謀廢立。
0142:二月戊子請王出御龍興、歸法寺。己丑日色如張紅幕。兆兵闌入宮門，王知不免，與太后號泣，出御法王寺。俄而，兪義等奉院君而至，遂卽位。兆廢王爲讓國公，遣兵殺金致陽父子及庾行簡等七人。王出自宣仁門，侍臣初皆步從，至是，始有騎而從者。至歸法寺，解御衣，換食而進。兆召還沆等供職，王謂沆曰：「頃府庫災而變起所忽，皆由予不德，夫復何怨？但願歸老于鄕，卿可奏新君，且善輔佐。」遂向忠州。太后欲食，王親奉盤盂，大后欲御馬，王親執鞚。行至積城縣，兆使人弑之，以王自刎聞，取門扇爲棺，權厝于館，王在位十二年，壽三十。
0143:性沈毅，少有人君之度。善射御。嗜酒好獵，不留意政事，信狎嬖倖，以及於禍。踰月，火葬縣南，陵曰恭陵，謚宣靈，廟號愍宗，皆康兆所撰定。臣民莫不痛憤，而顯宗未之知，至契丹問罪，始知之。顯宗三年，移葬城東，改陵曰義，謚曰宣讓，廟號穆宗。五年，加謚孝思，十八年，加威惠，文宗十年，加克英，高宗四十年，加靖恭。
0144:後人評價[编辑]
0145:○李齊賢贊曰：「慶父犯禮於魯，不韋嫁禍於秦。齊桓尸姜，始皇轘毒，何救萬世之恥哉？穆宗不戒覆車之轍，防閑於初，子母俱罹其殃，社稷幾至於亡。鳴呼！宣讓之不幸也，抑非不幸也。」
0146:〈世家卷第三〉
fascicle:004
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:顯宗一[编辑]
0003:顯宗元文大王，諱詢，字安世。安宗之子，母曰孝肅王后皇甫氏。成宗十一年壬辰，七月壬辰，生，稍長，封大良院君。年十二，千秋太后忌之，逼令祝髮。初，寓祟敎寺，有僧夢見大星隕寺庭，變爲龍，又變爲人，卽王也。由是，衆多奇之。穆宗九年，移寓三角山神穴寺，太后屢遣人謀害。寺有老僧，穴地於室而匿之，上置臥榻，以防不測。一日，王偶題溪水詩曰：『一條流出白雲峯，萬里蒼溟去路通。莫道潺湲巖下在，不多時日到龍宮。』詠小蛇曰：『小小蛇兒遶藥欄，滿身紅錦自班斕。莫言長在花林下，一旦成龍也不難。』又夢聞雞聲砧響，問於術士，以方言解之曰：「雞嗚高貴位，砧響御近當，是卽位之兆也。」十二年二月己丑，奉迎，卽位於延寵殿。
0004:二月庚寅，以康兆爲中臺使，李鉉雲爲中臺副使，蔡忠順爲直中臺，尹餘爲尙書右丞兼直中臺。是月，遣司農卿王日卿如契丹，告哀稱嗣。罷敎坊，放宮女一百餘人，毁閬苑亭，珍禽奇獸龜魚之類，放之山澤。
0005:三月以柳允孚爲門下侍中，柳邦憲爲門下侍郞平章事，康兆爲吏部尙書叅知政事，陳頔爲刑部尙書叅知政事，劉瑨、王同穎爲尙書左右僕射，崔沆、金審言爲左右散騎常侍，蔡忠順爲吏部侍郞左諫&#91;1&#93;議大夫，金勵爲兵部尙書，文仁渭爲工部尙書。是月，議築開京羅城。
0006:四月丙戌，朔遣借工部侍郞李有恒如契丹，賀太后生辰。甲午，追謚考妣。戊戌，赦，養老病，放逋懸，輕徭役。賞功臣，褒賢士，錄勳舊。除女樂，濟軍粮，群望神祇，加勳號，增文武官爵。
0007:五月戊辰，改英華館，爲會同館。乙亥，納延興宮主女金氏爲妃。戊寅，赦徒罪以下，加文武官階一級，考滿者增秩。賜京軍布有差，南道民戶實東北邊鎭者，放歸田里。是月，賜安昌齡等及第。
0008:六月東北界，蝗。
0009:七月癸酉，敎文官常叅以上，各上封事，極言時政得失。辛巳，御毬庭，集民男女年八十以上及篤疾者六百三十五人，賜酒食、布帛、茶藥，有差。以翰林學士崔沆爲師傅。
0010:八月甲午，門下侍郞平章事柳邦憲卒。
0011:十月壬午，以韋壽餘爲門下侍郞平章事，陳頔爲內史侍郞平章事。
0012:十二月丙申，敎曰：「朕忝承祖業，恭紹丕基，御玄菟之封彊，奉皇天之眷命。子育黎庶，不敢遑寧，慮一德之未孚，或彝倫之攸斁。每躬勤於聽斷，冀馴致於大平。昨者，方及秋旻，未收祅霧，陰陽交錯，氣候乖差。是增若厲之誠，乃切責躬之戒，避正殿，減常羞，旰食宵衣，心祈口禱，果蒙感通，便致淸和。可謂能敬無災，轉禍爲福，固合益思祗畏，仰副高明，更勤恤於邦家，愈勵精於政事。然萬機之務，獨理爲難，允資臣下之功，共恊乾坤之道。方因儆懼，乃示箴言。若乃衡軸之司，實是民瞻之地，固宜彌&#91;2&#93;綸闕漏，獻納謨明，斟酌化源，佐佑王業。曁掄材之職，選士之權，搜草澤而無使遺賢，勉公平而勿遵阿黨。或懸科設法，折獄審刑，合盡哀矜，不行苛刻，足召和氣，俾無沈寃。至於百執事，恪居官聯，謹守職務。傚之以揚淸激濁，省之以背公向私。逮夫牧守之官，各懷字民之心，無忘愛物之意。至於鎭邊將帥，訓齊師旅，育養驍雄，務備不虞，戒于無度。咨！汝中外卿士，當夙夜以匪懈，在終始以不渝。噫！天鑑非遙，旣垂敬戒，予心勿怠，己致感通。更增夕&#91;3&#93;之誠，冀賴日新之慶，故求共理，以保將來。
0013:元年[编辑]
0014:○(庚戌)元年春正月乙丑，廢上元道場。
0015:閏二月甲子，復燃燈會。
0016:夏四月癸丑，親祀太&#91;4&#93;廟。己未，賜徐崧等及第。
0017:五月甲申，流尙書左司郞中河拱辰，和州防禦郞中柳宗于遠島。拱辰嘗擊東女眞見敗，宗恨之，會女眞九十五人來朝，至和州館，宗盡殺之，故並坐流。女眞訴于契丹，契丹主謂群臣曰：「高麗康兆弑君，大逆也，宜發兵問罪。」
0018:秋七月戊寅，朔契丹遣給事中梁炳，大將軍那律允來，問前王之故。
0019:八月丁未，朔遣內史侍郞平章事陳頔，直中臺尙書右丞尹餘如契丹。
0020:九月遣左司員外郞金延保如契丹，秋季問候，左司郞中王佐暹，將作丞白日昇如契丹東京，修好。
0021:冬十月丙午，朔以叅知政事康兆爲行營都統使，檢校尙書右僕射上將軍安紹光爲行營都兵馬使，少府監崔賢敏爲左軍兵馬使，刑部侍郞李昉爲右軍兵馬使，禮賓卿朴忠淑爲中軍兵馬使，刑部尙書崔士威爲統軍使，率兵三十萬，軍于通州，以備契丹。癸丑，契丹遣給事中高正，閤門引進使韓杞來，告興師。叅知政事李禮均，右僕射王同穎如契丹，請和。
0022:十一月丙子，朔遣起居郞姜周載如契丹，賀冬至。契丹主遣將軍蕭凝來，告親征。庚寅，復八關會，王御威鳳樓，觀樂。辛卯，契丹主自將步騎四十萬，渡鴨綠江，圍興化鎭，楊規、李守和等固守不降。己亥，康兆與契丹，戰于通州，敗績就擒。庚戌&#91;5&#93;，丹兵陷郭州。壬子，丹兵至淸水江，安北都護府使工部侍郞朴暹棄城遁，州民皆潰。癸丑，丹兵至西京，焚中興寺塔。甲寅，陷肅州。庚申，大流星隕于郭州。辛酉，契丹主攻西京不拔，解圍而東。癸亥，西京神祠，旋風忽起，契丹軍馬皆僨。召還河拱辰、柳宗，復其爵。壬申，夜，王與后妃，避丹兵南幸。甲戌，次楊州，遣河拱辰及戶部員外郞高英起奉表，往丹營請和。
0023:二年[编辑]
0024:○(辛亥)二年春正月乙亥，朔契丹主入京城，焚燒太&#91;4&#93;廟、宮闕、民屋皆盡。是日，王次廣州。丁丑，扈從諸臣，聞拱辰等被執，皆驚懼散走，惟侍郞忠肅、張延祐、蔡忠順、周佇、柳宗、金應仁不去。戊寅，王發廣州，次鼻腦驛。壬午，次長谷驛。乙酉，丹兵退。丙戌，王過仁義縣，次水多驛。丁亥，踰蘆嶺，入羅州。乙未，王回駕，次伏龍驛。戊戌，次古阜郡，己亥，次金溝縣，庚子，次全州，留七日。壬寅，楊規、金叔興與契丹戰死。癸卯，契丹主渡鴨綠江引去。以蔡忠順爲秘書監，朴暹爲司宰卿，周佇爲禮部侍郞中樞院直學士，韓昌弼爲閤門通事舍人。暹自安北遁還京都，挈家往其鄕務安縣，道逢車駕，隨至羅州，已而辭歸。又聞兵退來謁，乃有是命，時議譏之。
0025:二月丁未，發全州，次礪陽縣。戊申，次公州，留六日，納金殷傅長女爲妃。庚戌，以金繼夫爲兵部侍郞，李端爲吏部員外郞。丁巳，次淸州。己未，設燃燈會于行宮，是後，例以二月望，行之。庚申，發淸州。丁卯，還京都，入御壽昌宮。己巳，刑部奏：「劉彦卿世受國恩，不思報效，率先降敵，請流配妻子。」從之。
0026:三月戊子，以卓思政爲御史中丞。辛丑，以劉瑨爲內史侍郞平章事，趙之遴、崔士威叅知政事。
0027:夏四月丁未，以卓思政爲右諫議大夫。以久早，禱雨于宗廟。移市肆，禁屠宰，斷繖扇，審寃獄，恤窮匱。己酉，以皇甫兪義、崔昌並爲侍御史，柳韶爲殿中侍御史，金宗鉉、朴從儉並爲監察御史。壬子，贈戰沒中丞盧頲，禮賓卿。丙辰，賜戰沒大將軍蔡溫謙、申寧漢，郞將元泰，別將崔元，拾遺乘里仁，太史丞柳仁澤家，米布有差。丁巳，命有司，收瘞中外戰死骸骨，祭之。敎宰相曰：「語云：『危而不持，顚而不扶，將焉用彼相。』書曰：『惟木從繩則正，后從諫則聖。』君臣之義，得不悉心以匡救乎？朕自叨纘服，備歷艱危，夙夜兢愧，思免厥愆，卿等勉輔不逮，且無面從。」以李靖、崔輔成爲尙書左、右丞。辛酉，禱雨于松嶽，大雨。乙丑，遣工部郞中王瞻如契丹，謝班師。先是，王欲遣使契丹，命太史筮之，得乾之蠱，奏曰：「乾，爲君爲父，乾健則無所不通，九五曰：『飛龍在天，利見大人。』蠱之爲卦，尊者在上，卑者在下，此亦以下事上之象，吉。」丁卯，置迎賓、會仙二館，以待諸國使。
0028:五月乙亥，東北女眞酋長鉏乙豆率其屬七十人來，獻方物，各賜衣服、銀皿。戊寅，以庾方爲兵部尙書兼上將軍，崔賢敏爲工部尙書，金審言爲禮部尙書，崔冲爲右拾遺。丁亥，加平壤木覓、橋淵、道知巖、東明王等神勳號。丁酉，以朴昇爲殿中侍御史。
0029:六月癸卯，朔以姜邯贊爲翰林學士承旨。丁卯，以李靖爲殿中監，孫夢周爲尙書左丞。
0030:秋七月癸酉，以崔士威爲西北面行營都統使，張延祐、蔡忠順並爲中樞使。甲申，刑部奏：「郞中白行隣，當南幸之際，留在京城，自稱御史中丞，與李因禮、巨貞等，召募徒奴爲軍，見敵不戰而潰，請除名。」從之。壬辰，敎曰：「去年，契丹圍西京，沙門法言，見義奮勇，忘生徇國，可贈首座。」
0031:八月癸卯，刑部奏：「趙容謙、柳僧虔、李載、崔檝、崔成義、林卓，當南幸之時，驚動行宮，請除名支配。」從之。甲辰，以梁稹爲御史中丞。乙巳，以文仁渭爲右僕射，朴忠淑爲西京副留守。庚戌，以張延祐判御史臺事。丙辰，論康兆黨，流卓思政、朴昇、崔昌、魏從政、康隱于海島。丁巳，以皇甫兪義爲吏部郞中，柳韶爲侍御史，曹子奇、李擇成並爲殿中侍御史，李仁澤爲監察御史。乙丑，遣戶部侍郞崔元信如契丹。丙寅，御寬仁殿門，饗耆老、孤獨、篤疾者，賜物有差。己巳，以叅知政事崔士威爲西京留守。是月，增修松嶽城，築西京皇城。東女眞百餘艘，寇慶州。
0032:九月丙子，左僕射叅知政事趙之遴卒。以崔士威爲吏部尙書，朴暹爲將作監，康義爲尙書右丞，朴從儉爲侍御史。乙酉，耽羅乞依州郡例，賜朱記，許之。壬辰，以李昉爲西京副留守。
0033:冬十月庚子，朔以兵部尙書庾方叅、知政事西京留守兼西北面行營都兵馬使。乙丑，遣都官郞中金崇義如契丹，賀冬至。命尙書張延穄&#91;6&#93;修營宮闕。
0034:十一月壬午，遣刑部侍郞金殷傅如契丹，賀生辰。
0035:十二月己酉，以文仁渭叅知政事。是月，契丹殺河拱辰。
0036:三年[编辑]
0037:○(壬子)三年春二月甲辰，女眞酋長麻尸底，率三十姓部落子弟，來獻土馬，三十姓，曰阿干頓、曰尼忽、曰尼方固、曰門質老、曰弗遮利、曰居質阿、曰黏閒逸、曰尼質阿、曰耶邏多、曰邀揭囉、曰要悅逸、曰鬱唁、曰烏臨大、曰蒙骨拽、曰暈底憲、曰徒怠、曰耶兀逸、曰拏乙信、曰拏乙晏、曰冬骨逸、曰支闍逸、曰魚瑟殷、曰麽乙逸、曰塗沒尼、曰云突梨、曰押閒伊、曰惱一伊、曰排門異、曰佛徐逸、曰滿尹伊。乙卯，敎曰：「語曰：『百姓不足，君孰與足？』頃因戎事，民失農業，道殣相望，念黎庶之若此，豈君父之獨安？其令尙食大官，減省常膳。」戊午，以韋壽餘爲侍中，劉瑨爲門下侍郞，崔士威爲內史侍郞平章事，崔沆爲吏部尙書叅知政事，朴忠淑爲尙書左僕射，蔡忠順爲禮部尙書。
0038:三月庚午，慶州地震。壬申，宋人王福、錢華、楊太、葉淸、王弩、李太、林惜，來投。
0039:夏四月癸亥，門下侍中韋壽餘卒。是月，霜。契丹詔王親朝。
0040:五月己巳，東女眞寇淸河、迎日、長鬐縣。遣都部署文演、姜民瞻、李仁澤、曹子奇，督州郡兵，擊走之。撤慶州朝遊宮，以其材修皇龍寺塔。乙酉，謁元陵。丙戌，集僧于內殿，講仁王般若經。
0041:六月甲辰，以時御宮庭湫隘，令常叅官，五日一見。乙巳，以李守和爲左拾遺。庚戌，宋人葉居腆、林德、王皓來投。癸丑，禮官請令中外陳賀生辰，敎曰：「寡人早値閔㓙，永違供養。每及劬勞之日，益切追感之心，豈忍悲懷，反受慶會？今後，兩京、諸道進賀，一切禁之，止置祝壽道場，永爲恒式。」監察御史李仁澤，與東北面行營兵馬使姜邯贊有隙，論訴不已，命罷仁澤職。以旱，命有司，治冤獄，放輕繫，禱祠山川。甲子，遣刑部侍郞田拱之如契丹，夏季問候，且告王病，不能親朝。丹主怒，詔取興化、通州、龍州、鐵州、郭州、龜州等六城。
0042:秋七月戊寅，敎曰：「朕頃在泗水，彦孝、孝質二人，扶持左右，夙著勤勞，可賜良田，以賞其勞。」
0043:八月丙申，朔日食。戊戌，日本國潘多等三十五人來投。壬寅，耽羅人來，獻大船二艘。東北州鎭有年。
0044:九月己巳，遣西頭供奉官文儒領如契丹來遠城。
0045:冬十月丙午，南楚人陸世寧等來，獻方物。閏月女眞毛逸羅、鉏乙豆，率部落三十姓，詣和州乞盟，許之。庚午，遣工部尙書叅知政事張瑩，禮部侍郞劉徵弼如契丹。癸未，契丹使太&#91;4&#93;尉韓邠來。
0046:十二月丁丑，慶州地震。敎曰：「昔在晋朝，太室燒毁，杜預、謝鯤等，奏修嘉德門，權安神主，以行祭禮。今以寡人不德，致令淸廟挻災，惻愴雖深，興營未暇。乃欲先造木主，置于齋坊，其令禮官，擬議奏聞。」庚寅，張瑩與契丹引進使李延弘來。是月，作西京木覓祠神像。創重光寺。
0047:四年[编辑]
0048:○(癸丑)四年春正月丁酉，遣禮賓少卿張洎如契丹。庚戌，宋閩人戴翼來投，授儒林郞守宮令，賜衣物田莊。辛酉，以金作賓爲御史中丞，韓昌弼爲右補闕，黃周亮爲侍御史。壬午，慶州地震。癸未，敎曰：「朕以眇躬，忝爲元首，愆違所積，變異相仍。祅不妄作，是用憂懼，宜令有司，講求弭災之道，以聞。」庚寅，遣中樞院使蔡忠順如契丹。
0049:三月辛丑，金州地震。戊申，契丹使左監門衛大將軍耶律行平來，責取興化等六城。
0050:夏四月乙丑，右常侍全輔仁上表，乞致仕，不允。丙子，隕霜殺草。癸未，以工部尙書叅知政事張瑩爲西京留守。
0051:五月丁酉，契丹來告，改統和爲開泰。壬寅，女眞引契丹兵，將渡鴨綠江，大將軍金承渭等擊却之。癸卯，納敬章太子女，爲妃。
0052:六月丁卯，遣借尙書右丞金作賓如契丹，賀改元。癸酉，松嶽崩。
0053:秋七月戊申，契丹使耶律行平復來，索六城。
0054:八月乙亥，謁義陵，赦。
0055:九月丙午，御寬仁殿，覆試，賜林維幹等及第。庚戊敎曰：「輔國大將軍宋能，驃騎大將軍庾孫逮事太祖，從軍有勞，今尙無恙，已及期頤，其各加大匡。」丙辰，以吏部尙書叅知政事崔沆監修國史，禮部尙書金審言修國史，禮部侍郞周佇、內史舍人尹徵古、侍御史黃周亮、右拾遺崔冲，並爲修撰官。
0056:冬十月修功臣堂。
0057:十一月丁未，金州地震。
0058:十二月戊午，朔日食。丙戌，金、慶二州地震。
0059:五年[编辑]
0060:○(甲寅)五年春正月甲午，宮闕成。壬子，彗見于五車。
0061:二月庚申，彗入大陵。甲子，御新闕。鐵利國主那沙使女眞萬豆來，獻馬及貂鼠、靑鼠皮。丙子，敎：「民年七十以上無官者，並加正位級。」甲申，以光休、梁一、巨貞，並爲郞將，以賞戰功。
0062:三月庚寅，白虹貫日。辛丑，白氣貫日。壬子，敎曰：「追尊祖考，以明功烈，人子之志也。朕取來月，饗于閟宮，宜委所司議定。」禮官奏加上先王、先后尊謚。
0063:夏四月甲戌，致仕門下侍中柳允孚，加內史令。丙子，親禘于齋坊，始以穆宗祔，赦流罪以下。以劉瑨檢校太師守門下侍中，崔士威爲門下侍郞平章事，金審言爲內史侍郞平章事。丁丑，賜禹玄符等及第。
0064:五月辛卯，太白晝見。丙午，中樞院副使田拱之卒。
0065:六月庚申，敎曰：「防戌軍道死者，官給歛具，函其骨，驛送于家。其商旅死而不記姓名本貫者，所在官司，爲之權庴，誌其老壯形貌，勿使疑誤，以爲永式。」是月，加陳頔、李禮均爲門下侍郞平章事，王同穎爲內使侍郞平章事，尹餘爲司宰卿，王佐暹爲將作少監，以奉使契丹，被留未還也。
0066:秋七月庚寅，修社稷壇。
0067:八月甲子，遣內史舍人尹徵古如宋，獻金線織成龍鳳鞍幞，繡龍鳳鞍幞各二，良馬二十二匹，仍請歸附如舊。宋帝詔：「登州置館于海次，以侍之。」己巳，移御明福宮。丙子，慶州地震。己卯，以內史侍郞平章事金審言爲西京留守，盧戩爲御史中丞。癸未，以梁稹爲吏部侍郞中樞副使。
0068:九月乙酉，以孫夢周爲翰林學士承旨，李龔爲翰林學士。丙申，契丹遣將軍李松茂，又索六城。
0069:冬十月己未，契丹遣國舅詳穩蕭敵烈來，侵通州。興化鎭將軍鄭神勇，別將周演擊敗之，斬七百餘級，溺江死者甚衆。
0070:十一月癸未，朔上將軍金訓、崔質等率諸衛軍作亂，流中樞院使張延祐，日直皇甫兪義。乙酉，金訓等請：「武官常叅以上，皆兼文官。」從之。庚寅，訛言北山諸寺僧擧兵來，京城大駭，戒嚴。
0071:十二月丁巳，赦流罪以下，減諸死罪杖流。除皇甫兪義、張延祐及常赦不免外，諸流配人，並與量移。海瀆山川神祇，各加勳號。京中人戶，賜穀有差，孝子、順孫、義夫、節婦，量賜分物，文官七品以上，入仕二十年者，改服章，道官加次第職。
0072:六年[编辑]
0073:○(乙卯)六年春正月契丹作橋於鴨綠江，夾橋築東西城，遣將攻破，不克。癸卯，契丹兵圍興化鎭，將軍高積餘、趙弋等擊却之。甲辰，又侵通州。
0074:三月癸未，幸西京。甲午，王宴群臣於長樂宮，誅金訓、崔質等十九人。己亥，契丹侵龍州。女眞以船二十艘，寇狗頭浦，鎭溟道都部署擊敗之。
0075:夏四月庚申，契丹使將軍耶律行平來，又索六城，拘留不遣。是月，王至自西京。
0076:五月辛丑，大流星隕于西南。癸卯，以金殷傅知中樞事。
0077:六月己酉，朔日食。閏月甲辰，以李周憲爲刑部尙書，張延祐爲戶部尙書。宋泉州人歐陽徵來投。
0078:秋七月庚申，罷武官所請建官號。都兵馬使奏：「將軍鄭神勇、林英含，及軍士一萬二千五百餘人，皆有邊功，請增級以賞。」從之。
0079:八月乙未，內史令柳允浮卒，輟朝三日，謚敬安。
0080:九月甲寅，契丹使監門將軍李松茂來，索六城。己未，契丹來攻通州。癸亥，興化鎭大將軍鄭神勇，別將周演，散員任憶，校尉楊春，太&#91;4&#93;醫丞孫簡，太史丞康承穎等引兵，出契丹軍後，擊殺七百餘級，神勇及六人死之。丁卯，契丹攻寧州城，不克而退。庚午，大將軍高積餘，將軍蘇忠玄、高延迪，散員金克，別將光參等追擊死之，丹兵虜兵馬判官王佐，錄事盧玄佐而去。
0081:十一月己巳，戶部尙書張延祐卒。甲戌，慶州地震。是歲，契丹取宣化、定遠二鎭，城之。遣民官侍郞郭元如宋，獻方物，仍告契丹連歲來侵。表曰：「借以聖威，示其睿略，或至傾危之際，預垂救急之恩。」
0082:七年[编辑]
0083:○(丙辰)七年春正月庚戌，契丹耶律世良、蕭屈烈侵郭州，我軍與戰，死者數萬人，獲輜重而歸。甲寅，契丹使十人到鴨綠江，不納。乙卯，移御壽昌宮。贈鄭神勇尙書右僕射上柱國，周演將軍，任憶中郞將，楊春郞將，孫簡尙藥奉御，康承穎太史令，授神勇子均伯，郞將兼尙乘奉御。戊午，以姜民瞻爲內史舍人。壬戌，兵部奏：「郞將秦明、柳高價、康孝等七十四人，請增爵一級，以賞邊功。」從之。丙寅，以故將軍高延迪死事，賻其家米五十碩，麥三十碩，布一百匹。丁卯，以金殷傅爲戶部尙書，李守和、崔忠爲左右補闕，李作忠、歐陽徵爲左右拾遺。戊辰，以尹徵古爲中樞院副使。己巳，以張瑩爲左散騎常侍，蔡忠順復爲禮部尙書。壬申，奉太祖梓宮，復葬顯陵，庚戌，之亂，移安梓宮于負兒山香林寺，至是還葬。郭元還自宋，帝詔曰：「朕位居司牧，志存安民。雖分域以有殊，惟推誠而無間&#91;7&#93;。念卿本道，固深軫於懷思。睠彼隣封，亦久從於盟好，所期輯睦，用泰黎蒸。」
0084:二月己卯，以金老玄爲尙書右僕射。庚辰，兵部奏：「中郞將蔡宏、李康等一百五十九人，並有戰功，請增爵一級。」從之。壬午，契丹王美、延相等七人來奔。甲申，金訓等父母妻姊妹祖孫叔伯緣坐者，皆放之，其子若同産兄弟，歸之本貫，常赦不原。己丑，王以壽昌宮怪異數見，移御明福宮。辛丑，太白經天。兵部奏：「將軍黃虎猛等三十九人，皆有戰功，請加職一級。」從之。甲辰，契丹曹恩、高忽等六人來投。
0085:夏四月甲申，以異膺甫攝司憲大夫，徐訥爲中丞，柳韶爲雜端，曹子奇爲侍御司憲，金祐甫、李成功爲殿中侍御司憲，安宰均、李元秀、劉玄佐、李懷、郭紳、李周佐爲監察。司憲臺庭栢樹，枯死有年，至是復生。
0086:五月乙巳，宮人金氏生王子，賜名欽，仍賜延慶院，金銀器、匹段&#91;8&#93;田莊、奴婢，鹽盆、魚梁。辛亥，契丹馬兒、保良、王保、可新等十三戶來投。乙丑，尙書省奏：「龜州軍橘仙、永夢謀叛，斬之。」契丹要豆等三人來投。
0087:六月丙子，以金殷傅爲中樞使上護軍，郭元爲刑部侍郞右諫議大夫，皇甫兪義爲給事中，金猛爲中樞直學士。戊寅，契丹志甫等三人來投。庚辰，王子生於恒春殿，賜名秀。乙酉，契丹張烈、公現、申豆、猷兒、王忠等三十戶來投。
0088:秋七月甲辰，都兵馬使奏：「將軍高積餘，中郞將徐肯，郞將守嵒等三千一百八人，曾於通州之役，殺獲甚多，請不拘存沒，增職一級。」從之。辛亥，御明福殿覆試，賜金顯等及第。庚戌，以李周憲爲尙書右僕射。丁巳，契丹由道、高宗等九人來投。庚申，敎曰：「比聞秋稼將成，飛蝗爲害。豈刑政之或戾，將災沴之使然，其內外囚，徒流以下，取保出獄，䟽理速決。」
0089:八月契丹朱簡、從道等八人來投。
0090:九月己酉，敎曰：「南界州縣，蝗旱重仍，言念飢民，能無責己？宜避正殿，減常膳，禁諸宮院飮酒作樂。」契丹羅墾等五人來投。甲寅，以李周憲爲西京留守。丙寅，以孫夢周爲禮部尙書。辛未，契丹奉大、高里等十九人來投。
0091:冬十一月辛丑，朔賜鄭神勇家良田二十結。癸丑，以崔沆爲內史侍郞平章事，庾方爲刑部尙書叅知政事。丙辰，祈雪于群望。契丹匡乂兒等十人來投。
0092:十二月辛巳，以元祐爲工部尙書，智蔡文爲右常侍，皆以武職兼之。乙未，契丹瑟弗達等六人來投。是歲，復行宋大中祥符年號。
0093:八年[编辑]
0094:○(丁巳)八年春正月丁未，檢校太&#91;4&#93;尉左散騎常侍叅知政事張瑩上表，乞退。
0095:三月甲辰，賜鄭倍傑等及第。丙午，白氣貫日。丁巳，以李端爲司憲中丞。
0096:夏四月遣門下平章事崔沆，中樞副使尹徵古于泗州，奉遷安宗梓宮，王備法駕，迎于東郊。
0097:五月戊申，以李龔知中樞事。壬子，中樞使戶部尙書金殷傅卒。乙丑，加上考妣尊謚。六月螟。
0098:秋七月戊戌，契丹光正等七戶來投。庚子，兵部奏：「正輔李龍奉，正朝任述光等三十人，皆有邊功，請加鄕職一級。」從之。辛丑，宋泉州人林仁福等四十人來，獻方物。己酉，女眞靺鞨木史，率部落來朝，賜爵及衣物。契丹買瑟、多乙、鄭新等十四人來投。遣刑部侍郞徐訥如宋，獻方物。戊午，上將軍尙書右僕射安紹光卒。
0099:八月癸酉，契丹果許伊等三戶來投。乙亥，謁乾陵。乙酉，東女眞盖多弗等四人來投，請效邊功，許之，優禮賜物。壬辰，西女眞揩信，擒契丹東京崇聖寺僧道遵以來。癸巳，契丹蕭合卓圍興化鎭，攻之九日不克。將軍堅一、洪光、高義出戰，大敗之，斬獲甚多。甲午，黑水靺鞨阿離弗等六人來投，分處江南州縣。
0100:九月甲辰，契丹群其、昆伎，女眞孤這等十戶來投。己酉，兵部尙書金徵祐上表致仕。壬子，契丹烏豆等八人來投。戊牛御宣政殿，閱兵。是月，早蝗，王避正殿，減常膳。
0101:冬十月壬申，修顯陵。
0102:十一月丙申，以李元爲龍虎軍上將軍兼戶部尙書。己亥，太白經天。
0103:十二月丙寅，以蔡忠順爲左散騎常侍中樞使。乙亥，謁顯陵，赦。是月，敎：「高勾麗、新羅、百濟王陵廟，並令所在州縣修治，禁樵採，過者下馬。」
0104:九年[编辑]
0105:○(戊午)九年春正月乙未，朔遣使西京，祭太祖于聖容殿，以重新肖像也。丙申，西女眞未閼達等七人來，獻甲鍪及馬。定安國人骨須來犇。庚子，宰臣率百官上表：「請還御正殿，復常膳。」不允。壬子，東女眞鋤栗弗，西女眞阿主等四十餘人來，獻馬及甲鍪、旗幟、貂鼠、靑鼠皮。戊牛群臣累請復常膳，許之。
0106:二月戊辰，賜海、弩二軍，校尉、船頭以下，茶布有差。己巳，西女眞氣凌擧、渠伊等來，獻皮、鐵甲及馬。乙亥，敎曰：「《禮記》『季春之月，省囹圄，去桎梏。』內外法司，宜遵月令，以導陽和，用爲恒式。」以盧戩爲中樞副使上護軍。己卯，東女眞猱於率部落來，獻馬及貂皮，賜衣帶、貨物。甲申，門下省奏：「龍川校尉朴鳴金，願以所授邊功階職，代授其父。」從之。乙酉，加國內山川神祇勳號。西女眞麻捫、麻閼達等來，獻土馬，賜貨物。丙戌，契丹張正等四人來投。
0107:三月甲午，朔契丹宋匡襲、伊蓋等十餘人來投。癸卯，收瘞郊坼&#91;9&#93;餓死人骸骨。
0108:甲辰，以鄭忠節、金承渭，並爲兵部尙書。東女眞阿梨古，西女眞淩渠等百餘人來，獻方物，並賜爵，又賜匹段&#91;8&#93;。庚申，白氣貫日。
0109:夏四月戊辰，王后金氏薨于玄德宮。庚午，黃霧四塞凡四日，京城多患瘴疫，王分遣醫，療之。辛巳，東女眞仇陁囉，西女眞渠逸等二十餘人來，獻土馬、器仗，賜衣帶、貨物，西女眞木史、木開等二百戶來投。
0110:閏月戊戌，東女眞酋長阿廬大等來，獻土馬、貂鼠皮，賜衣物。癸卯，宋江南人王肅子等二十四人來，獻方物。是月，修開國寺塔，安舍利，設戒壇，度僧三千二百餘人。
0111:五月乙丑，契丹史夫來投。戊寅，飯僧十萬。東&#91;10&#93;女眞牛那、特烏、伊弗等三十餘人來，獻土馬、兵器，並賜爵及衣物。己卯，以姜邯贊爲西京留守內史侍郞平章事，梁稹爲禮部尙書兼中樞使，李龔爲翰林學士承旨，徐訥爲左諫議大夫。庚辰，佐尹康閏奉等十九人，以戰功，增職一級。西北界，螟。壬午，敎：「乙卯，年，契丹入寇之時，諸州鎭將卒有功績者增級，死者優加賻贈。」癸未，賜黃靖等及第。甲申，西女眞陁億、實弗等十人來，獻馬及甲鍪，並增職賜物。
0112:六月乙未，以蔡忠順爲吏部尙書叅知政事。戊戌，西北女眞加乙弗等三十人來，獻馬及兵仗。己亥，以李龔、周佇爲左右常侍。戊申，始創大慈恩玄化寺，以資考妣冥福。庚戌，彗見，長四丈餘。癸丑，東女眞尼骨伊，西女眞諸毛等來朝。庚申，兵部奏：「將軍楊渥，中郞將咸進等四百四十九人，皆有邊功&#91;11&#93;，增職一級。」從之。
0113:秋七月乙亥，大醮于毬庭。丁丑，王子生於延慶院，賜名曰亨，改院爲宮，仍賜禮物。是月，修濟危院。東女眞鳥頭朱等三十餘人來，獻土馬、兵仗，並賜衣物。
0114:八月壬辰，以晋含祚爲戶部尙書。
0115:九月戊寅，以朱德明爲工部尙書。丁亥，內史侍郞平章事金審言卒。東女眞尼亐弗來朝，增授鄕職。以尹徵古爲中樞使。敎：「犯死罪者免死，仗流遠地，赦流以下。」
0116:冬十月丙午，右僕射金老玄卒。以勤幹稱，每有營造，必令監督。丁未，賜龜州女眞木史等三十四人，絹、紬、布五百餘匹，以賞捕賊功。戊申，以內史侍郞平章事姜邯贊爲西北面行營都統使。辛亥，移御壽昌宮。東西女眞酋長鹽之渠、伊那、徐乙那等五十人來，獻馬及甲冑、兵仗，並賜衣物。是月，遣禮賓少卿元永如契丹，請和。行宋天禧年號。
0117:十一月癸亥，輔臣以彗星已滅，表請御正殿，復常膳，從之。丙寅，以全仁輔爲尙書左僕射，韓彬卿爲侍講學士。以于山國被東北女眞所寇，廢農業，遣李元龜，賜農器。
0118:十二月辛卯，東北女眞阿次、烏乙弗等十四人來，獻馬及兵器。壬辰，契丹人王遂來投。戊戌，契丹蕭遜寧以兵十萬來侵，王以平章事姜邯贊爲上元帥，大將軍姜民瞻副之。帥兵至興化鎭，大敗之，遜寧引兵直趨京城。民瞻追及於慈州，又大敗之。辛亥，奉太祖梓宮，移安于負兒山香林寺。甲寅，京城戒嚴。丙辰，赦流罪以下。丁巳，彗見。
0119:十年[编辑]
0120:○(己未)十年春正月辛酉，蕭遜寧至新恩縣，去京城百里。王命收城外民戶入內，淸野以待。遜寧遣耶律好德賚書，至通德門，告以回軍。潛遣候騎三百餘，至金郊驛，我遣兵一百，乘夜掩殺之。丙子，東女眞酋長于那等來朝。
0121:二月己丑，朔丹兵過龜州，邯贊等邀戰，大敗之，生還者僅數千人。壬辰，右僕射全輔仁卒。以明經出身，累授學官，時稱宿儒，然性輕躁。甲午，姜邯贊凱還，王親迎于迎波驛。壬子，宴將帥于明福殿，幷勞三軍。
0122:三月戊午，朔日食。辛酉，尙書左僕射文仁渭卒。癸亥，以通州都府署庾伯符等一百七十三人力戰死敵，命贈官，賜其家米麥有差。甲子，以異膺甫爲右僕射，姜民瞻爲鷹揚上將軍柱國，柳參爲禮賓卿，金宗鉉爲禮部員外郞。戊辰，鐵利國主那沙使阿盧太來，獻土馬。甲申，慮囚，䟽決輕繫。
0123:夏四月癸卯，禱雨于神祠。丙辰，鎭溟船兵都部署張渭男等獲海賊八艘，賊所掠日本生口男女二百五十九人，遣供驛令鄭子良押送其國。
0124:五月丙寅，太白晝見。戊辰，契丹東京文籍院少監烏長公來見。辛巳，以旱，慮囚。壬午，遣使如鐵利國，報聘。
0125:六月丙戌，朔東女眞酋長那沙弗等率衆來朝。戊子，以羅敏爲尙晝禮部侍郞兼右諫議大夫。
0126:秋七月辛酉，以異膺甫、李元爲左右僕射。己巳，宋泉州陳文軌等一百人來，獻土物。庚午，西女眞酋長阿羅弗率衆來，獻馬。壬申，宋福州虞瑄等百餘人來，獻香藥。己卯，于山國民戶曾被女眞虜掠來奔者，悉令歸之。
0127:八月己丑，遣禮賓卿崔元信、李守和如宋，賀正。辛卯，契丹東京使工部少卿高應壽來。乙未，遣考功員外郞李仁澤如契丹東京。乙巳，門下侍中劉瑨卒。壬子，東女眞毛逸羅率衆，來朝，增階職。
0128:九月甲寅，朔太史奏日食，陰雲不見。乙卯，移御壽昌宮。壬戌，以重陽節，賜宴宋及耽羅、黑水諸國人于邸館。
0129:冬十月甲申，朔以柳韶爲司憲中丞。甲午，兩浙忘難等六十人來。
0130:十一月癸丑，朔以姜邯贊爲門下侍郞同內史門下平章事。庚申，徙江南州縣丁戶，以實象山、伊川、遂安、新恩、峽溪、牛峯等縣。辛巳，奉太祖梓宮，復葬顯陵。
0131:十二月癸未，朔王子生於安福宮，賜名緖，改宮號曰延德，仍賜禮物。庚寅，東黑水國酋長仇突羅來，獻土馬、兵仗。壬辰，以大寒，䟽決獄囚。丁酉，以崔土威爲淸河縣開國男。戊戌，以姜民瞻爲右散騎常侍。甲辰，以庾方爲千乘縣開國男，蔡忠順爲濟陽縣開國男。丙午，謁顯陵。辛亥，彗見。
0132:十一年[编辑]
0133:○(庚申)十一年春正月癸亥，以晉含祚爲右僕射兼都正使，崔元爲戶部尙書，李可道爲尙書右丞，李守和爲起居郞，崔冲爲起居舍人，李作忠爲右補闕。丙寅，黑水靺鞨閼尸頃、高之問等二十四人來，獻土物。辛未，以朴有仁、金哿爲左右拾遺。西女眞酋長高豆花來，獻方物。
0134:二月戊子，以遂安縣隊正赫然及軍李曾，龜州軍柴音達戰死，優賜妻子貨物。己丑，前庫部令史庾翰與其男，沒蕃逃歸，王念其勞苦，特加官，賜衣糧。壬寅，東女眞黔佛羅等七人來，獻契丹官印一顆及土馬。甲辰，以門下侍郞陳頔、李禮均，內史侍郞王同穎，司宰卿尹餘，將作少監王佐暹，少府丞金德華，將作注簿&#91;12&#93;金徵祜，太&#91;4&#93;醫監金得宏被留契丹，各賜其妻米穀有差。封佐暹妻爲開城郡君，子夷甫授禮部主事。己酉，宋泉州人懷贄等來，獻方物。是月，遣李作仁奉表如契丹，請稱藩納貢如故。且歸所拘人只刺&#91;13&#93;里，被留凡六年。
0135:三月癸丑，歸契丹使耶律行平。己未，契丹使檢校司徒韓紹雍來。辛酉，以姜民瞻爲兵部尙書。甲子，女眞歸德將軍弗那率衆來朝。丁卯，以將軍彭洪覇等十人有邊功，並增一級。特賜故將軍鄭神勇家，穀三百碩。
0136:夏四月庚子，王臨軒，遣門下侍郞崔士威、知中樞事姜民瞻，冊子欽爲開府儀同三司檢校太師守司徒兼內史令上柱國崇仁廣孝輔運功臣，封延慶君。癸卯，宴文武常叅以上官於明福殿，賜物有差。丁未，遣禮部尙書梁稹，刑部侍郞韓去華如契丹，告封王子，宰臣庾方等諫止之，不納。己酉，東女眞酋長達魯率衆來，獻蕃米三百石。
0137:五月辛亥，朔設師子座一百於內庭，講仁王經三日。丁巳，以尹徵古爲右散騎常侍。乙亥，御明福殿覆試，賜李元顯等及第。黑水靺鞨烏頭那等七十餘人來，獻方物。庚辰，以崔元信、李守和奉使汚辱，並流之。以安鴻漸爲司憲雜端。
0138:六月西北界，蝗。癸巳，遣持書使借司宰少卿盧執中如契丹東京。己亥，弗奈國酋長沙訶門遣女眞奴鬱達來，獻土物。
0139:秋七月乙丑，以久旱，慮囚。癸酉，大雨。
0140:八月丙戌，王以安西道屯田一千二百四十結，施納于玄化寺，兩省再三論駁，不納。丁亥，追贈新羅執事省侍郞崔致遠內史令，從祀先聖廟庭。庚子，以重修大內，移御壽昌宮。
0141:九月丁巳，宴群臣於寬仁殿。己未，王如玄化寺，親擊新鑄鍾，又令群僚擊之，各捨衣物匹段&#91;8&#93;。
0142:冬十月己丑，以玄化寺僧法鏡爲王師。
0143:閏十二月庚戌，以李玄載爲殿中侍御司憲。癸亥，漣州地震。是年，遣崔齊顔如契丹，賀千齡節。金猛如宋。
0144:十二年[编辑]
0145:○(辛酉)十二年春正月庚辰，白氣貫日。己丑，契丹東京使左常侍王道冲來，告其主將受冊禮。乙巳，改紫宸殿爲景德殿，上&#91;14&#93;陽宮爲正陽宮，左右朝天門爲朝宗，柔遠門爲崇福。是月，黑水靺鞨酋長阿頭、陁弗等來，獻馬及弓矢。
0146:二月丁未，契丹遣檢校司空御史大夫姚居信來聘。辛亥，五冠山崩。癸酉，東女眞懷化將軍摩底介率衆，來朝。甲戌，賜京城男女年九十以上者，酒食、茶藥、布帛，有差。
0147:三月壬午，以庾方爲內史侍郞平章事，朱德明爲尙書左僕射，金玄涉爲刑部尙書，朴訥嵒爲工部尙書，徐訥爲國子祭酒知吏部事。乙酉，西女眞毛逸羅、那忽邏等來，獻土馬、貂鼠皮。癸巳，鐵利國遣使，表請歸附如舊。乙未，契丹東京使檢校散騎常侍張澄岳來聘。丙申，玄化寺北山崩，出玉璞。改文功殿爲文德殿。
0148:夏四月己巳，講仁王經於毬庭&#91;15&#93;三日。
0149:庚&#91;16&#93;午，禱雨。
0150:五月庚辰，造土龍於南省庭中，集巫覡禱雨。丙戌，慮囚。戊子，命尙書左丞李可道，往取慶州高僊寺金羅袈裟、佛頂骨、昌林寺佛牙，並置內殿。庚寅，雨。
0151:六月丁卯，以張瑩爲尙書左僕射同內史門下平章事，仍令致仕，周佇爲翰林學士承旨。遣韓祚如宋，謝恩。
0152:秋七月甲戌，朔日食。丙子，耽羅獻方物。癸巳，東女眞黑水酋長居蔚摩頭蓋來。癸卯，改明慶殿爲宣政，靈恩殿爲明慶，景德殿爲延英。
0153:八月辛亥，以金因渭爲尙書右僕射，仍令致仕。己未，王如玄化寺，親篆碑額，嘗命翰林學士周佇製碑文，叅知政事蔡&#91;17&#93;忠順製碑陰幷書。戊辰，王子生於延德宮，賜名基。辛未，加賜王子欽護國功臣號。以崔士威檢校太師守門下侍中，崔沆檢校太傅守門下侍郞同內史門下平章事，庾方檢校太保，蔡&#91;17&#93;忠順、尹徵古並檢校太尉。壬申，御寬仁殿覆試，賜趙霸等及第。是月，東女眞實彬阿梨古來朝。
0154:九月癸酉，朔以李龔爲中樞使檢校司空。乙未，黑水靺鞨蘇勿蓋、高之門來，獻方物。遣中樞使李龔，兵部侍郞柳琮如契丹，賀受冊。
0155:冬十月己酉，以李周憲爲尙書左僕射叅知政事。乙卯，東西女眞酋長阿盧大、阿盖等來朝。
0156:十一月癸未，知中樞事、兵部尙書姜民瞻卒。
0157:十二月乙巳，中樞使右散騎常侍尹徵古卒。戊午，以崔士威判尙書吏部事，金猛爲吏部侍郞。
0158:十三年[编辑]
0159:○(壬戌)十三年春正月丁丑，以郭元爲右散騎常侍，李作仁同知中樞事，金猛權知中樞事。丁亥，黑水酋長沙逸羅、曼投弗等來朝。甲午，贈新羅翰林薛聰弘儒侯，從祀先聖廟庭。丁酉，以劉徵弼爲翰林學士秘書監。
0160:二月辛丑，朔西女眞這羅來，獻人口、方物。壬寅，以李龔爲刑部尙書。己酉，耽羅獻方物。遣軍器少監金仁裕如契丹，春季問候。壬子，契丹孟流、演擧等四人來奔。丙辰，宮城東北廊一百五十餘&#91;7&#93;火。
0161:丁卯，遣叅知政事朴忠淑，國子司業李瓊如契丹。
0162:三月癸酉，以李可道同知中樞事。乙亥，尙書右僕射李周憲卒。
0163:夏四月契丹遣御史大夫上將軍蕭懷禮等來，冊王開府儀同三&#91;18&#93;司守尙書令上柱國高麗國王，食邑一萬戶，食實封一千戶。仍賜車服、儀物。自是，復行契丹年號。丁卯，以蔡忠順爲內史侍郞平章事兼西京留守。
0164:五月庚午，禱雨于群望&#91;19&#93;。乙亥，溟州上言，銀鑛出旌善縣。丙子，韓祚還自宋，帝賜《聖惠方》、《陰陽二宅書》、《乾興曆》、《釋典》一藏。癸巳，冊子延慶君欽爲王太子。黑水靺鞨踈意等三十餘人來朝。
0165:六月庚子，冊子亨爲平壤君。癸卯，冊子緖爲樂浪君。乙巳，以庾方爲門下侍郞平章事。壬子，置東宮官屬。戊辰，延德宮主金氏卒。
0166:秋七月丙子，都兵馬使奏：「于山國民，被女眞虜掠逃來者，處之禮州，官給資糧，永爲編戶。」從之。東西女眞阿羅大等來，獻土物。
0167:八月庚子，契丹東京持禮使李克方來言：「自今，春夏季問候使，幷差一次，與賀千齡節正旦使同行，秋冬季問候使，幷差一次，與賀太后生辰使同行。」甲寅，宋福州人陳象中等來，獻土物。鐵利國首領那沙遣黑水阿夫閒來，獻方物。辛酉，廣南人陳文遂等來，獻香藥。甲子，納國子祭酒徐訥女爲淑妃。
0168:九月己巳，賜京城男女年八十以上及篤、癈疾者，酒食、茶布，有差。丙子，契丹東京使王守榮來。癸未，遣都官郞中尹宗元如契丹，賀太后生辰。丁亥，遣左散騎常侍郭元，尙書右丞王諝如契丹。戊子，契丹首于昧、鳥於乙等十九人來投。
0169:冬十月庚戌，慮囚。乙卯，冊延慶宮主金氏爲王妃。以霖雨不止，祈晴于群望。己未，以徐訥爲中樞使右散騎常侍，李可道爲中樞使國子祭酒，韓祚、柳韶爲左右諫議大夫。辛酉，以周佇爲禮部尙書，李作仁爲司憲大夫，金猛爲中樞副使。
0170:十一月乙酉，契丹東京使高張胤來。
0171:十二月辛丑，契丹弗大等十一人來投。癸丑，西女眞魚尼底來告：「親姑曾隨投化人昧那來，住大國京都，已經數年，思戀本蕃，乞以土馬贖之。」卽命放歸，還其馬。己未，東女眞首領史彬來，獻馬及弓矢。
0172:〈世家卷第四〉
fascicle:005
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:顯宗二[编辑]
0003:元年[编辑]
0004:○(癸亥)十四年春正月壬申，宴宰樞于內殿。乙亥，以蔡忠順爲太子少師、徐訥叅知政事、郭元爲中樞使。丁丑，以庾方爲西北面行營都統使。戊寅，契丹焦福等十一戶來投。壬午，以晋含祚、朱德明爲尙書左、右僕射。是月，黑水靺鞨烏沙弗等八十人來，獻馬及方物，各賜布帛。
0005:二月戊戌，以李龔爲西京留守。丙午，追封崔致遠爲文昌侯。東女眞酋長阿盧弗，西女眞那閼盖來朝。
0006:三月丁卯，遣秘書監劉徵弼如契丹。
0007:夏四月庚子，契丹遣左散騎常侍武白、耶律克恭等來，冊太子欽爲輔國大將軍檢校太師守太保兼侍中高麗國公。是月，女眞靺鞨群豆等七十餘人來，獻土馬。
0008:五月丙寅，契丹東京持書使盧知祥來。乙亥，金州地震，始令震處，行解怪祭。丁丑，契丹麻許底等十三戶來投。戊子，宴文武叅內群僚於天福殿，賜馬人一匹。壬辰，契丹大世奴、齊化那等八人來投。女眞酋長尼于弗來朝。
0009:六月戊戌，以旱，慮囚。乙巳，御天德殿，覆試，賜張喬等及第。
0010:秋七月癸亥朔，契丹遣太保黃信來，賀生辰。己卯，吏部奏：「前太&#91;1&#93;常齋郞全彦，追服母喪，以孝聞，請加次第職，用勸將來。」從之。
0011:八月壬子，還御闕。
0012:九月己巳，靺鞨首領阿令朱來朝。癸酉，大醮毬庭。丙子，以崔輔成爲兵部尙書。己丑，以盧戩爲三司使。
0013:閏九月庚子，契丹使栗守常來聘。壬寅，契丹東京使高仁壽來。
0014:冬十月辛未，以李周佐爲侍御史、皇甫穎爲殿中侍御史、許元爲左拾遺。
0015:十一月丙申，黑水酋長耶肹羅等來朝。宋泉州人陳億來投。
0016:十二月丁丑，以立春節，宴宰樞及上將軍於乾德殿。己卯，以庾方爲太子太保、李龔爲內史侍郞平章事監修國史、李元檢校太子太保。
0017:二年[编辑]
0018:○(甲子)十五年春正月甲寅朔，以郭元爲刑部尙書、劉徵弼爲禮部尙書。契丹馬史刀等三人來投。戊戌，太白晝見。丁巳，冊景興院主金氏爲德妃。
0019:三月辛卯，賜李子淵等及第。甲午，西女眞高豆老，東女眞瑟弗達等九十人來投。辛丑，以王希傑爲西京副留守。
0020:夏四月己卯，禱雨于群廟。壬午，黑水靺鞨古刀買等來，獻士物。
0021:五月丁亥，太史局奏：「日當食，不食。」癸巳，雨。自春旱甚，民有團聚，籲天祈禱。是日，王晨起，聞其聲，因輟膳，齋沐焚香，立于殿庭，仰天祝曰：「寡人有過，請卽降罰，萬民有過，寡人亦當之，乞垂膏澤，以救元元。」大雨。庚子，東女眞懷化將軍阿閼那來朝。庚戌，禮部尙書周佇卒。
0022:六月辛酉，門下侍郞平章事崔沆卒。
0023:秋七月丙戌朔，契丹遣檢校司徒高壽來，賀生辰。壬辰，西女眞酋長闍羅，東女眞奴乙堅等來，獻馬。乙巳，以徐訥爲西北面行營都統，郭元副之。壬子，以耽羅酋長周物、子高沒，並爲雲麾大將軍上護軍。
0024:九月乙未，以金因渭爲尙書左僕射叅知政事，仍令致仕。甲寅，黑水靺鞨阿里古來。是月，大食國悅羅慈等一百人來，獻方物。〈大食國在西域。〉
0025:冬十月丙辰，契丹遣檢校左僕射李正倫來。
0026:十一月乙酉朔，太史局奏：「日當食，不食。」庚寅，以李龔爲尙書左僕射同內史門下平章事。丙午，以李可道爲戶部尙書。己酉，尙州地震。
0027:十二月壬申，以黃周亮爲御史中丞、崔冲爲中樞直學士、李仁澤爲侍御史、崔象輿爲殿中侍御史。
0028:三年[编辑]
0029:○(乙丑)十六年春正月庚寅，女眞懷化將軍耶古伽，歸德將軍阿骨陁老等來朝，各賜爵及衣物。乙未，以庾方判尙書兵部事，蔡忠順判尙書禮部事。丁酉，赦皮渭宗等六人復其爵。初渭宗以兵部郞中，巡行徼外，見契丹將軍耶律撒割游獵，與禮賓注簿鄭民義等五人，馳出斬之而歸，以邀功賞。所司，以擅兵出塞，流遠方，至是放還。辛亥，女眞酋長毛逸羅來朝，以有功邊圉，加授大匡，優賜衣物。
0030:二月戊辰，以郭元爲推誠文理功臣上柱國、李可道爲致盛功臣、金猛爲宜春縣開國男、羅敏爲致君文德功臣、柳韶同知中樞事。壬午，以寒食，宴文武常叅以上官於內殿。
0031:三&#91;2&#93;月己丑，白氣貫日。庚寅，停諸營作，放農民。甲辰，延慶宮主金氏卒。
0032:夏四月甲子，敎曰：「農事方殷，亢陽爲沴。恐乏蒸民之食，軫予宵旰之懷，是宜避正殿，減常膳，禁屠宰，輟樂懸，審寃獄，禱群望。匪惟寡德，深合責躬，凡百官僚，亦當自勗。」辛未，嶺南道廣平、河濱等十縣地震。壬申，、乙亥，又震。
0033:六月甲寅，以宮人庾氏爲貴妃。己未，敎曰：「法天順時，然後可以禦災沴而致和平。今內史門下省及諸官司凡所奏行，多違時政，欲望陰陽調洽，豈不謬哉？宜各悉心，勉遵月令，以副予意。」
0034:秋七月辛巳朔，契丹遣監門衛大將軍韓槆來，賀生辰。乙酉，以韓遂良爲侍御史；金忠贊、柳伯仁，並爲殿中侍御史；金錫之、韓延祚、崔延嘏、金令器，並爲監察御史。丁亥，慶、尙、淸州，安東、密城地震。丁未，以柳韶爲太子賓客。
0035:九月辛巳，大食蠻夏、詵羅慈等百人來，獻方物。
0036:冬十一月己卯朔，太史奏：「日當食，不食。」群臣表賀。
0037:十二月戊午，以崔冲爲翰林學士內史舍人知制誥。敎：「凡犯罪收職田者蒙赦，除眞盜及僞造公私文書，受財枉法，監臨自盜，諂&#91;3&#93;曲奸邪所犯外，並聽還給。」
0038:四年[编辑]
0039:○(丙寅)十七年春正月丁亥，以李端爲御史大夫。壬辰，東女眞歸德將軍居閭鬱等來朝。
0040:二月癸亥，契丹遣太傅李知順來聘。乙丑，白氣貫日。
0041:三月庚寅，賜崔貺等及第。
0042:夏四月庚午，以智蔡文爲右僕射。
0043:閏五月壬子，東、西女眞酋長，各率部落子弟來，獻土馬、弓弩。甲子，契丹遣御院判官耶律骨打，來請假途，將如東北女眞，不許。
0044:六月戊寅，以李端爲右常侍知中樞事、皇甫兪義爲御史大夫。
0045:秋七月甲辰朔，契丹遣監門衛大將軍王文簡來，賀生辰。丁未，大雨凡四日，京城民家漂毁者，甚多。
0046:八月壬午，宋廣南人李文通等三人來，獻方物。
0047:九月甲子，幸海州神光寺。
0048:冬十月癸酉朔，日食。壬午，至自海州。
0049:十一月以黃周亮爲太子少詹事、崔齊顔爲太子右庶子、崔冲爲太子中允。
0050:五年[编辑]
0051:○(丁卯)十八年春正月辛亥，以崔士威爲太子太師；蔡忠順、李龔並爲門下侍郞；徐訥爲內史侍郞；郭元、李可道並叅知政事；李端、金猛並爲中樞使；梁稹爲左僕射；崔冲爲給事中。壬子，東女眞酋長昌夫等來，獻方物。丙寅，門下侍郞平章事庾方上表乞骸，許之，加特進門下侍中。戊辰，契丹遣李正允來。
0052:二月戊子，修太&#91;1&#93;廟，復安神主。甲午，黑水靺鞨歸德大將軍阿骨阿駕來，獻土馬、器仗。
0053:三月乙卯，女眞首領瑟弗達等一百人來朝。
0054:夏四月甲戌，隕霜。壬午，謁太&#91;1&#93;廟加上先王先后尊號。以裴玄慶洪儒卜智謙申崇謙庾黔弼崔凝配享太祖；朴述希金堅術配惠宗；王式廉配定宗；劉新成徐弼配光宗；崔知夢朴良柔配景宗；崔承老崔亮李知白徐熙李夢游配成宗；韓彦恭金承祚崔肅配穆宗赦流以下。
0055:五月庚子朔，禱雨于群望。
0056:甲寅，以旱避正殿　常膳䟽決獄囚。
0057:乙卯，再雩。
0058:丁巳，公州隕霜殺苗。
0059:庚申，以王子亨爲開府儀同三司檢校太師&#91;4&#93;兼內史令：緖爲開府儀同三司檢校太傅兼尙書令。丙寅，雨。
0060:六月己卯，以黃周亮爲刑部侍郞，李周佐爲起居舍人，許元爲侍御史，李惟亮爲殿中侍御史，秦玄錫爲右補闕，李膺年爲監察御史。癸未，楊州奏：「㽵義、三川、靑淵等寺僧犯禁釀酒，共米三百六十餘石，請依律斷罪。」從之。甲申，敎曰：「前工部侍郞庾禀廉等一百四十三人，雖犯諂&#91;5&#93;曲奸邪之罪，已經累赦，並削罪名，敍用。」耽羅獻方物。辛卯，東女眞酋長毛逸羅等二十餘人來朝。
0061:秋七月己亥朔，契丹遣太傅李匡一、耶律胡都袞來，賀生辰。庚子，靈光郡獻珊瑚樹，高八尺，枝八十一。癸亥，松岳崩。
0062:八月戊辰朔，契丹東京使高延來。丁亥，宋江南人李文通等來，獻書冊，凡五百九十七卷。
0063:九月戊戌朔，命創慧日重光寺，徵發人夫、工匠，輔臣、諫官皆奏：「百姓勞弊，不宜興作。」左承宣李瓌獨奏曰：「爲佛造寺，功德無量，勞民何傷？」壬戌，以郭崇元、李能封年高，並爲將軍。
0064:冬十月壬午，講仁王經於毬庭。
0065:六年[编辑]
0066:○(戊辰)十九年春正月戊戌，以林維幹爲右拾遺知制誥兼東宮侍讀學士。是月，女眞歸德將軍高豆等七十餘人來朝，骨夫率部落五百戶來附。
0067:二月辛未，檢校右僕射金慶廉卒。以善大字，名一時。甲戌，遣禮部員外郞金哿如契丹東京。丁亥，放輕繫。癸巳，遣大府卿金作賓如契丹。
0068:三月己亥，放輕繫。己未，御文德殿，覆試，賜鄭在元等及第。辛酉，契丹遣將軍耶律素、房州防禦使楊延美等來聘。是月，東女眞歸德將軍阿骨來。
0069:夏四月辛未，雨雹。
0070:五月辛丑，女眞來攻平海郡，不克而還，追捕賊船四艘，盡殺之。
0071:六月己巳，以雨甚，祈晴于群廟。
0072:閏月甲寅，北蕃酋長阿忽等五十七人來附。
0073:秋七月乙未，契丹遣瀋州刺史蕭瓊，亳州刺史傅用元來，賀生辰。丁酉，東女眞噲拔部落三百餘戶來附。乙卯，王妃金氏薨。是月，東、西女眞酋長尼烏弗、豆盧盖等二百餘人來，獻方物。
0074:八月西北界，蝗。
0075:九月丙申，宋泉州人李𩕊等三十餘人來，獻方物。戊申，遣左司郞中林福如契丹，賀皇后生辰。
0076:冬十月癸酉，遣尙書右丞鄭㽵如契丹，謝恩。丁亥，東女眞賊船十五艘，寇高城。己丑，侵龍津鎭，虜中郞將朴興彦等七十餘人。
0077:十一月癸卯，遣太&#91;1&#93;僕卿王希傑，殿中侍御史李惟亮如契丹，賀生辰。
0078:十二月壬辰，東女眞沙逸羅等來，獻馬。
0079:七年[编辑]
0080:○(己巳)二十年春正月癸巳，千秋太后皇甫氏薨于崇德宮。
0081:二月庚辰，以宮人韓氏父彬卿，兼太子賓客同知中樞使柱國。丁亥，避王嫌名，改人姓筍爲孫。
0082:閏月己亥，女眞賊船三十餘艘來寇東鄙，船兵都部署判官趙閏貞，擊走之。是月，東、西女眞阿忽、沙一、羅骨盖等一百餘人來，獻士馬、兵器，增爵一級。
0083:三月庚午，五冠山崩。庚辰，東女眞賊船十艘寇溟州，兵馬判官金厚，擊却之。
0084:夏四月戊戌，賜王子亨，穀二千石、田三百結、臧獲三十口。庚子，設藏經道場於會慶殿，飯僧一萬于毬庭。庚戌，契丹遣大將軍耶律延寧，海北州刺史張令儀來聘。契丹人曹兀挈家來奔。乙卯，王議增太&#91;1&#93;廟籩豆，禮部據王制，豐年不奢，㓙年不儉之義，執不可乃止。
0085:五月乙丑，東女眞四百餘人寇洞山縣。
0086:六月癸丑，耽羅世子孤烏弩來朝，授游擊將軍，賜袍一襲。盜起廣州山藪。乙卯，遣龍虎軍將校，往捕之。丙辰，徵有妻僧，充重光寺役徒。
0087:秋七月戊午朔，契丹遣將軍耶律管寧，崇祿少卿李可封來，賀生辰。耽羅獻方物。聞喜縣出水精玉璞四萬餘枚。乙酉，耽羅民貞一等還自日本。初，貞一等二十一人泛海，漂風到東南極遠島。島人長大，遍體生毛，語言殊異。劫留七月，貞一等七人竊小船，東北至日本那沙府，乃得生還。
0088:八月丁亥朔，日食。乙未，東女眞大相噲拔率其族三百餘戶，來投，賜渤海古城地，處之。己亥，宋廣南人莊文寶等八十人來，獻土物。癸卯，王西巡。庚戌，次平州。甲寅，次白州。是月，開京羅城成，凡二十一年而功畢。
0089:九月戊午，契丹東京將軍大延琳遣大府丞高吉德，告建國，兼求援。延琳渤海始祖大祚榮七代孫，叛契丹，國號興遼，建元天興。甲子，移幸鹽州，路上御製「重陽詠菊」詩一首，宣示翰林學士以下，卽令和進。丁卯，遂幸海州，所歷州縣耆年篤疾，賜酒食布貨有差。長吏加職一級。乙亥，敎曰：「近聞宮院所屬莊戶，徭役煩重，民不聊生，殿中省，檢覈存恤。」丁丑，宴扈從文武常叅以上，賜物有差。
0090:冬十月甲午，王至自海州。
0091:十一月庚申，以朴從儉爲禮賓卿、左諫議大夫。丙寅，賜開京羅城及重光寺造成都監員吏職一級。以平章事徐訥判西京留守事、尙書左僕射李端爲西京留守使、黃周亮爲國子祭酒翰林學士、崔冲爲右諫議大夫、李作忠爲給事中。丁卯，以李可道檢校&#91;1&#93;尉行吏部尙書兼太子少師叅知政事。戊辰，刑部尙書叅知政事郭元卒。庚午，贈光宗宮人金氏賢妃。甲申，東女眞求頭等三十餘人來朝。
0092:十二月庚寅，雷震。興遼國太&#91;1&#93;師大延定引東北女眞，與契丹相攻，遣使乞援，王不許。自此路梗，與契丹不通。壬辰，命西北面判兵馬事柳韶赴鎭，以備興遼。
0093:八年[编辑]
0094:○(庚午)二十一年春正月丁巳，東女眞烏乙那等五十人來，獻馬。丙寅，興遼國又遣水部員外郞高吉德，上表乞師。
0095:二月丙戌，以蔡忠順判西京留守事、李作仁叅知政事、柳韶爲中樞使。甲午，交州、翼嶺、洞山縣地震。乙未，東女眞毛逸羅來，獻土馬。辛丑，積慶宮主卒，謚孝惠，葬平陵。
0096:三月癸酉，以郭伸爲右承宣、崔延壽爲考功郞中兼御史雜端、柳雲爲侍御史。
0097:夏四月乙酉，敎曰：「上年十二月，宋曆以爲大盡，而我國太史所進曆以爲小盡。又今正月十五日，奏太陰食，而卒不食。此必術家未精也，御史臺推鞫以聞。」戊子，東女眞曼鬪等六十餘人來，獻戈船四艘，楛矢十一萬七千六百。甲午，御文德殿，覆試，賜崔惟善等及第。己亥，鐵利國主那沙遣女眞計陁漢等來，獻貂鼠皮，請曆日，許之。
0098:五月甲寅，以金猛爲太子少傅、劉徵弼爲太子賓客、黃周亮爲太子右庶子、崔冲爲太子右諭德。乙卯，東女眞奉國大將軍蘇勿蓋等來，獻馬九匹，戈船三艘，楛矢五萬八千六百及器仗。乙丑，契丹水軍指麾使、虎騎尉大道李卿等六人來投。自是，契丹、渤海人來附甚衆。辛未，加姜邯贊門下侍中。
0099:六月辛卯，特赦殊死二罪，流遠地，餘皆原之。築羅城，營重光寺員吏、僧、俗、工匠，並加階職，赴役者，減今年調布，諸州郡縣逋欠，限戊辰，年蠲免。城麟州、威遠、定戎鎭及西巡扈從有功勞者，加次第職，白身賜物有差。
0100:秋七月甲子，積慶公主卒。乙丑，興遼國行營都部署劉忠正遣寧州刺史大慶翰，賫表來乞援。己巳，宋泉州人盧遵等來，獻方物。戊寅，內史侍郞晋含祚卒。含祚治術數，每遇國家有事，輒質以圖讖，遂至大用，時議輕之。
0101:八月戊申，以王可道爲內史侍郞判三司事、李周佐爲御史中丞。
0102:九月辛亥朔，耽羅獻方物。丙辰，興遼國郢州刺史李匡祿來，告急，尋聞國亡，遂留不歸。甲戌，遣金哿如契丹，賀收復東京。乙亥，契丹遣千牛將軍羅漢奴來，詔曰：「近不差人往還，應爲路梗。今渤海偸主，俱遭圍閉，並已歸降，宜遣陪臣，速來赴國，必無虞慮。」
0103:冬十月辛巳朔，以韓祚知西京留守事。是月，契丹奚哥，渤海民五百餘人來投，處之江南州郡。
0104:十一月乙丑，西女眞曼闘等二十七戶來附，處之東界。&#91;6&#93;，御史雜端崔延壽劾奏：「叅知政事李作仁詐稱太祖功臣後，蔭其子，免官。」
0105:十二月辛卯，以徐訥爲門下侍郞同平章事判尙書吏部事。丁酉，中樞使金猛卒。癸卯，以崔齊顔爲中樞使、黃周亮爲中樞副使。是月，東女眞寧塞將軍睦史阿骨，柔遠將軍閼那，歸德將軍阿箇朱來，獻馬及鐵甲、楛矢。京城疫，人多死。
0106:九年[编辑]
0107:○(辛未)二十二年春正月辛酉，東女眞尼牛弗來，獻馬及器仗。乙亥，親耕籍田，赦流罪以下。圓丘、方澤，升壇執禮員吏及孝子、順孫、義夫、節婦、耆老、篤疾者，賜物有差。丙子，以左僕射梁稹爲東京留守使。
0108:二月己卯，宴文武常叅以上于文德殿。己丑，冊王子基守太尉兼尙書令開城國公。是月，東、西女眞八十餘人來，獻土物。
0109:三月甲寅，以宮人韓氏爲尙宮、金氏爲尙寢、韓氏爲尙食、徐氏爲尙針。是月，女眞沙逸羅等四十餘人來，獻土馬。契丹、渤海民四十餘人來投。
0110:夏四月丁亥，霜。戊子，禱雨于群望。乙巳，王不豫。以左僕射李端叅知政事。
0111:五月壬子，以柳韶爲吏部尙書叅知政事、皇甫兪義爲中樞使。丁巳，以崔士威爲內史令，仍令致仕；李龔爲司空左僕射、判東京留守事。戊午，赦公罪徒以下。丁卯，以王琳檢校右僕射羅州牧使。辛未，王疾篤，召太子欽，屬以後事，俄而薨于重光殿，壽四十，在位二十二年。王幼聰悟仁惠，及長，敏學工書。好詞翰，凡耳目所經，不復遺忘，謚曰元文，廟號顯宗，葬于松嶽西麓，陵曰宣陵。文宗十年，加謚大孝，仁宗十八年，加德威，高宗四十年，加達思。
0112:○史臣崔冲贊曰：「《傳》稱：『天將興之，誰能廢之？』千秋太后，自縱滛荒，潛圖傾奪，穆宗知百姓之屬望，排千秋之惡黨。遠馳使命，以授神器，俾固本支，所謂『天之將興，誰能廢之？』者，詎不信歟？然以姨母貽孽，戎臣構逆，强鄰伺釁，京闕俱燼，乘輿播遷，艱否極矣，反正之後，和戎結好，偃革修文，薄賦輕徭，登崇俊良。修政公平，寘民安輯，內外底寧，農桑屢稔。比&#91;7&#93;之周之成、康，漢之文、景，亦無愧矣。」
0113:後人評價[编辑]
0114:○李齊賢曰：「崔冲之言，世所謂命也，句踐嘗膽，雪恥會稽，小白忘莒，遺患於齊。人君恃有天命，縱欲敗度，雖得之，必失之。是故，君子理思亂，安思危，愼終如始，以對天休。如顯宗，所謂『吾無閒然者』乎。」
0115:德宗[编辑]
0116:德宗敬康大王，諱欽，字元良，顯宗長子，母曰元成太后金氏。顯宗七年丙辰，五月乙巳，生，十一年封延慶君，十三年立爲太子，明年，契丹冊封高麗國公。二十二年五月辛未，顯宗薨，卽位於重光殿，居翼室，朝夕哀臨。甲戌，率群臣成服。
0117:六月丁丑朔，以徐訥檢校太師。己卯，以姜邯賛檢校太師侍中。乙酉，西女眞寧塞大將軍阿志大等二十七人來，獻良馬。乙未，東女眞將軍大宛沙、伊羅等五十八人來，獻良馬。鐵利國主武那沙遣若吾者等來，獻貂鼠皮。宋台州商客陳惟志等六十四人來。丙申，葬顯宗于宣陵。戊戌，王釋服。庚子，謁景靈殿，告卽位。癸卯，御神鳳樓，揭雞竿于毬庭，肆赦。
0118:秋七月戊申，賜輔臣諸道進馬。己酉，以柳韶爲中軍兵馬元帥。庚戌，以蔣劇孟爲兵部尙書，洪賓爲刑部尙書，李有暹爲工部尙書，金宗鉉爲右諫議大夫，皇甫頴爲御史雜端，門思明爲殿中侍御史，孫謂爲殿中丞，朴毅夫爲監察御史。己未，契丹報哀使工部郞中南承顔來，告聖宗崩，宣詔於顯宗返魂堂。辛酉，王引契丹報哀使，擧哀於內殿。丙寅，以鄭流源爲侍御史。丁卯，渤海監門軍大道行郞等十四人來投。己巳，渤海諸軍判官高眞祥，孔目王光祿，自契丹，持牒來投。契丹賀先王生辰使耶律溫德、趙象玄來。壬申，傳命於返魂堂。
0119:八月丁丑，東女眞將軍古於夫等三十人來，獻方物。甲申，制曰：「女眞將軍阿豆閒等三百四十戶來投，勒留嘉、鐵二州之地，然阿豆閒本東蕃子項史之族，宜遣置東蕃。」壬辰，王可道請納妃。癸巳，以李端爲左僕射叅知政事。乙未，侍中致仕姜邯賛卒。辛丑，檢校太保朴訥嵒、左僕射朱德明卒，並輟朝一日。
0120:九月丙午朔，幸外帝釋院。己酉，以皇甫頴爲御史中丞，金令器爲侍御史，李子淵爲右補闕，賜緋魚。文在先爲殿中侍御史，李慶膺爲監察御史，賜金魚。庚戌，以盧戩爲戶部尙書，閔可擧爲工部尙書，許元爲內史舍人。丙辰，以秦玄錫爲御史雜端。東女眞懷化將軍烏於那、開老等六十七人來，獻土物。丙寅，以密直學士秘書少監朴有仁權知左承宣。己巳，追尊妣王太后。辛未，幸妙通寺。
0121:冬十月乙亥朔，以徐訥爲門下侍中，王可道、柳韶並爲門下侍郞同內史門下平章事。丁丑，契丹王守男等十九人來投，處之南地。戊寅，宰輔表請復常膳，許之。庚辰，享國老於毬庭，樂懸而不作。辛巳，納王可道女爲妃。遣工部郞中柳喬如契丹會葬，郞中金行恭賀卽位。表請毁鴨綠城橋，歸我被留行人。乙酉，東女眞元甫開老等四十六人來朝，增爵賜物。憲臺奏：「尙書左僕射判東京留守事李龔，橫歛財物，又使家奴借乘驛馬，請論如法。」從之。丁酉，幸毬庭，飯僧三萬。癸卯，加左僕射異膺甫守司徒，右僕射金如琢守司空。
0122:閏月己酉，始設國子監試。己未，幸外帝釋院。壬戌，幸龍興寺。甲子，封王氏爲賢妃。
0123:十一月乙亥，東京留守使戶部尙書李作仁卒。庚寅，命有司，賜諸國來投人，衣服緜絮。壬寅，東女眞將軍毛伊羅來，獻馬，且言：「以蕃地僻遠，不及會葬，願謁陵寢。」許之。癸巳，東女眞烏頭乃等四十餘人來，獻方物。辛丑，金行恭回報：「契丹不從所奏。」遂停賀正使，仍用聖宗太&#91;1&#93;平年號。
0124:元年[编辑]
0125:○(壬申)元年春正月辛巳，御史臺劾：「大府卿王希傑，右司郞中柳伯仁，禮部郞中崔復珪，員外郞李膺年，分司西京，求田殖貨，請黜免。」從之。甲申，以林維幹爲右承宣吏部郞中，賜金紫。乙酉，契丹遣留使來，至來遠城，不納。遂城朔州、寧仁鎭、派川等縣，備之。丁亥，幸外帝釋院。己丑，改王生日仁壽節爲應天節。丁酉，西女眞者昆等八人來投。戊戌，制曰：「左僕射異膺甫加司徒，右僕射金如琢加司空，其班在叅知政事之下中樞使之上，並加俸祿。」渤海沙志。明童等二十九人來投。
0126:二月壬寅朔，以通州振威副尉戶長金巨，別將守堅，當庚戌，丹兵之來，堅壁固守，又禽其大夫馬首，加金巨郞將，守堅贈郞將。丁未，太白晝見。戊申，渤海史通等十七人來投。鐵利國遣使修好。壬子，以皇甫兪義叅知政事，黃周亮爲中樞使。乙卯，燃燈，幸王輪寺。
0127:三月壬申朔，賜白可易等及第。癸酉，契丹殿直高善悟，殿前高眞成等十五人，左廂都指揮使大光，保州懷化軍事判官崔運符，鄕貢進士李運衡等來奔。乙亥，以朴有仁爲翰林學士，林維幹爲御史雜端。癸巳，以王可道監修國史，李端爲內史侍郞同內史門下平章事，黃周亮修國史，劉徵弼爲尙書左僕射，羅敏爲禮部尙書。甲午，幸妙通寺。戊戌，論庚戌，年以來戰亡功，贈潘希岳少府監，金延慶軍器監，田仁穎禮賓少卿，庾伯夫衛尉少卿，金良佐少府少監，梁伯殿中丞。庚子，以旱，放奉恩、重光兩寺役夫。
0128:夏四月壬寅朔，避殿减膳，禁屠殺，放輕繫。丁未，東女眞元尹古豆老等來，獻土物。戊申，契丹奚家內乙古等二十七人來投。辛酉，親醮于毬庭，禱雨。
0129:五月壬申，以諒陰，停賀應天節。丁丑，渤海薩五德等十五人來投。癸未，復常膳，御正殿視朝。丁酉，王以皇考諱辰道場，如玄化寺。
0130:六月辛丑，王以太祖諱辰道場，如奉恩寺。丙午，以庚伏，放輕罪。己酉，西女眞懷化將軍尼冬等八人來朝，增爵一級。辛亥，渤海亏&#91;8&#93;音若己等十二人來投。壬子，東女眞歸德將軍也於浦等八人來，獻土物。甲寅，王受菩薩戒於膺乹殿。乙卯，渤海所乙史等十七人來投。
0131:秋七月壬申，以李禮均等八人，使於契丹，被留不還，賜妻子物有差。乙亥，西女眞大相也半等二十五人來，獻土物。丁丑，東女眞正朝加伊老，懷化將軍也半，歸德將軍開老，元甫古刀化等九十一人來，獻土物。庚寅，王以皇妣諱辰，如奉恩寺。丙申，渤海高城等二十人來投。戊戌，以金宗鉉爲右散騎常侍。
0132:八月壬寅，大相主烏歐母，棄市。庚戌，以柳琮爲左散騎常侍，皇甫穎爲尙書右丞知御史臺事，秦玄錫爲御史中丞。癸丑，幸妙通寺。乙卯，東女眞正甫豆於甫等二十人來，獻土物。丁巳，以李端爲平章事，皇甫兪義爲吏部尙書叅知政事。戊午，王如奉恩寺，以僧法鏡爲國師。庚申，東女眞甫尹大由等三人來朝。
0133:九月癸酉，東女眞大相也乙漢等三十人來朝。丙子，錄內外囚，放徒罪以下。庚寅，東女眞奉國大將軍要乙乃等五十人來朝。乙未，幸外帝釋院。
0134:冬十月丙午，渤海押司官李南松等十人來奔。辛亥，尙州界十餘縣，地震。壬子，契丹注簿劉信思等五人來奔。丙寅，契丹濟乙男等十人來奔。
0135:十一月丙子，羽陵城主遣子夫於仍多郞來，獻土物。西女眞正朝大浦古之門等十四人來，獻土物。
0136:十二月辛丑，以李作忠爲左諫議大夫，盧祐、朴敭命爲監察御史。甲辰，契丹羅骨等十人來。
0137:二年[编辑]
0138:○(癸酉)二年春正月辛未，東女眞將軍開多閒等二十五人來朝。鐵利國遣使，獻良馬、貂鼠皮，王嘉之，回賜甚優。乙亥，宋劉守全等十四人來奔。己卯，以黃周亮判御史臺事，崔冲爲右散騎常侍，閔可擧爲禮部尙書，柳琮爲工部尙書，李周佐爲右諫議大夫。辛巳，東女眞將軍寶伎、阿於乃等一百十三人來，獻土物。丁亥，禮部尙書羅敏上表，乞退。乙未，契丹仇乃等十八人來奔。左右衛猛校尉吳幸、李璜、申先立等，抄掠丹兵七人，賜職一級。
0139:二月壬寅，西女眞持印古音波及契丹太&#91;1&#93;師古省奐等十一人來，獻土物及兵仗。己酉，東女眞懷化將軍居於蔚等四十九人來朝。乙卯，以金忠贊爲禮賓卿知中樞院事。
0140:三月辛未，西女眞將軍尼亏&#91;8&#93;弗來，獻土物。海賊寇杆城縣白石浦，擒獲五十人以獻。賜崔希穆等及第。契丹奚家古要等十一人來投，處之江南。
0141:夏四月戊戌，渤海首乙分等十八人來投。己亥，東女眞歸德將軍古於夫等二十六人來，獻土物。戊午，渤海可守等三人來投。壬戌，海賊寇三陟縣，擒獲四十餘人。
0142:五月戊子，西女眞正位沙於下等三人來朝。癸巳，渤海監門隊正寄叱火等十九人來投。
0143:六月辛丑，渤海先宋等七人來投。壬寅，安東府、陜州，地震。甲辰，西女眞懷化大將軍居伊羅等二十四人來朝。宋申流等十二人來奔。丙辰，東女眞大相古之門等四十一人來朝。壬戌，西女眞中尹古舍等六人來投，古毛漢等二十五人來，獻土物。
0144:秋七月壬辰，東女眞左尹阿浦等四十三人來，獻土物。
0145:八月甲午朔，宋泉州商都綱、林藹等五十五人來，獻土物。戊午，祔顯宗于太&#91;1&#93;廟。命平章事柳韶，創置北境關城。
0146:九月癸亥朔，日色如彗。以柳琮爲兵部尙書，韓彬卿爲工部尙書，林維幹爲御史中丞，李子淵爲吏部郞中御史雜端右承宣，廉顯爲右輔闕，李惟道爲監察御史。
0147:冬十月癸巳，東女眞歸德將軍要賓，柔遠將軍古之門等三十七人來朝。己亥，西女眞太&#91;1&#93;師阿角八等十四人，東女眞元甫烏頭那等六十三人來朝。以黃周亮爲戶部尙書，閔可擧爲刑部尙書。甲辰，贈先代功臣，加崔凝司徒，劉新城太傅，崔承老大匡，崔亮三重大匡，徐熙太師，李知伯大匡，李夢游司空，韓彦恭太傅，金承祚司空，崔肅太師，姜邯贊大丞，崔沆正匡。丁未，契丹侵靜州。己酉，敎曰：「朕謬承先業，統御三韓，志敦理國安民，心切奉先思孝。今當祫享之歲，克備親行之禮。欲覃殊恩，內外同歡。可大赦國內，除不忠不孝坐贜奸盜外，流罪以下咸赦之，斬絞配有人島，曾流者量移，收贖者免放。」
0148:十一月癸亥朔，以元穎爲西京副留守知分司戶部事。辛卯，以西女眞亏&#91;8&#93;火等一百五十六人，開拓關城時，並有功勞，加爵一級。
0149:十二月辛丑，西女眞甫尹甫失等三十九人來，獻土物。甲辰，以門思明、文在先爲侍御史，李紳爲殿中侍御史，林思行爲監察御史。癸丑，渤海寄叱火等十一人來投，處之南地。
0150:三年[编辑]
0151:○(甲戌)三年春正月丁卯，冊王姉，爲延慶宮長公主。辛未，敎曰：「從儉節用，足民之道，尙衣局御衣所染葒芝草，計一年支用外，毋得多取。」丙戌，東女眞正朝多老閒等五十八人來，獻土物。丁亥，以黃周亮爲政堂文學判翰林院事。戊子，以皇甫穎爲中樞副使，林維幹爲翰林侍講學士。
0152:二月壬辰朔，東女眞柔遠大將軍主達等三十六人來，獻土物。己亥，納景興院長女金氏爲后。東女眞佐尹阿刀閒等四十二人來，獻土物。
0153:三月丁丑，以金鼎爲工部尙書，蔣劇孟爲尙書右僕射，李有暹爲兵部尙書，李作忠爲御史大夫知翰林院事，李周佐爲國子祭酒左諫議大夫，秦玄錫爲中樞直學士知制誥，盧祐爲殿中侍御史，金元鼎、金敬和、朴丁固並爲監察御史。戊寅，東女眞奉國將軍阿刀閒等三十二人來，獻土物。庚辰，敎曰：「農桑，衣食之本，諸道州縣官，勉遵朝旨，無奪三時，以寧萬姓。」丁亥，宴群臣於文德殿。
0154:夏四月丙申，東女眞懷化將軍伊羅等二十五人來，獻土物。己酉，賜李端推忠佐理功臣上柱國。
0155:五月庚申朔，東女眞歸德將軍骨甫等二十七人來，獻土物。丁丑，門下侍郞平章事王可道卒。甲申，以翰林學士朴有仁爲平壤君文學，中樞院直學士秦玄錫爲樂浪君文學。丙戌，以崔輔成爲尙書左僕射。
0156:六月己丑朔，震皇城朱雀門廊屋。壬辰，東女眞寧塞將軍尼仇刀等三十人來，獻土物。
0157:秋七月庚寅，西女眞元尹毛烏等二十二人來，獻土物。丙申，以李端爲門下侍郞平章事，閔可擧、劉徵弼爲尙書左右僕射，金鼎爲兵部尙書，張允含、任簡，並爲工部尙書。辛亥，以皇甫兪義爲內史侍郞同內史門下平章事，黃周亮爲吏部尙書，崔齊顔爲戶部尙書，劉志誠爲禮部尙書。壬子，以元台瑨爲侍御史。癸丑，以崔冲爲刑部尙書中樞使，金忠贊爲右散騎常侍。
0158:九月癸卯，王寢疾，顧命曰：「朕疾不瘳，已至大漸，宜以愛弟平壤君亨，纘登寶位。」遂薨于延英殿，殯於宣德殿。在位三年，壽十九。王&#91;9&#93;生而岐嶷，執性剛斷。旣長，踏塼輒破，人以爲德重之故。謚曰敬康，廟號德宗，葬于北郊，陵曰肅陵。文宗十年，加諡宣孝，仁宗十八年，加剛明，高宗四十年，加光莊。
0159:後人評價[编辑]
0160:○李齊賢贊曰：「慶陵朝，頭陀山人李承休進《帝王韻記》，有曰：『德何止四年，鳳鳥來呈瑞。』考之實錄，未見其事，唯俚語相傳，言：『鳳鳥來儀於威鳳門，群烏隨而噪之，鳳乃飛去。國人憎烏，少長持弓彈射，德宗一代，京城無烏。』夫鳳羽族之長也，爲群烏所逐，豈曰鳳哉？盖韻記之無稽耳。德宗居喪，能盡子之孝，爲政，不改父之道，任用舊臣徐訥、王可道、崔冲、黃周亮之儔，朝廷無欺蔽而民安其生。雖微鳳鳥，尊號曰德，不亦宜乎？」
0161:〈世家卷第五〉
fascicle:006
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:靖宗[编辑]
0003:靖宗，弘孝安懿康獻容惠大王。諱亨，字申照，德宗母弟顯宗，九年七月戊寅，生。岐嶷明睿，五歲封內史，令平壤君德宗三年九月癸卯，受顧命，卽位于重光殿。冬十月丁巳朔，告朔于太&#91;1&#93;廟。庚午，葬德宗于肅陵。遣輔臣，賜西京八關會，酺二日。
0004:十一&#91;2&#93;月，庚寅，御神鳳樓，大赦，受中外群臣賀。宋商客，東、西蕃，耽羅國，各獻方物。庚子，設八關會，御神鳳樓，賜百官酺，夕幸法王寺。翼日大會，又賜酺觀樂，東、西二京，東、北兩路兵馬使，四都護，八牧，各上表陳賀。宋商客，東、西蕃，耽羅國，亦獻方物，賜坐觀禮，後以爲常。
0005:十二月己巳，以王弟緖守太師兼內史令；基守太保；黃周亮爲禮部尙書　知政事；崔齊顔爲吏部尙書；劉志誠爲工部尙書；李珍爲戶部尙書；郭紳爲殿中監；金令器爲御史中丞；金忠贊、李作忠爲左右散騎常侍。
0006:元年[编辑]
0007:○(乙亥)元年春正月丙戌朔，放朝賀。壬寅，以崔冲爲中樞使刑部尙書。東女眞懷化將軍毛伊羅等五十七人來朝，賜物有差。丁未，以庾昌爲殿中丞，柳雲爲起居郞，金廷俊爲殿中侍御史，鄭倍傑、金顯爲左右拾遺知制誥，酆順之爲監察御史。辛亥，王子生于延興宮，賜名詗。
0008:二月己卯，西女眞酋長哥兒古等十二人來朝。辛巳，東女眞奉國將軍高之問等三十五人來朝。
0009:三月乙酉，以李端爲門下侍郞同內史門下平章事，皇甫兪義爲內史侍郞同內史門下平章事。丙戌，賜金無滯等及第。癸卯，冊延興宮主韓氏爲惠妃，翌日赦徒罪以下。
0010:夏四月甲寅，親饗國老年八十以上男女於毬庭。丁巳，禮部奏：「禁京城名山樵採，遍植樹木。」從之。
0011:五月甲辰，祈晴于川上。契丹來遠城使檢校右散騎常侍安署牒興化鎭曰：「竊以當郡，最近仁封，有小便宜，須至披達。載念貴國，元爲附庸，先帝每賜優洽，積有歲月，靡倦梯航。昨因伐罪之年，致阻來庭之禮。旣剪除於兇逆，合繼續於貢輸，曷越數年，不尋舊好，累石城而擬遮大路，竪木寨而欲礙奇兵？不知蜀國之中，別有石牛之徑，擧是後也，深取誚焉。今皇上紹累聖之基坰，統八方之國界，南夏帝主，永慕義以通歡，西土諸王，長向風而納款。唯獨東溟之域，未賓北極之尊，或激怒於雷霆，何安寧於黎庶？其於違允，自有變通。」
0012:六月丙辰，京城地震，太白晝見。癸亥，以致仕邢硏機檢校尙書右僕射，李徵佐爲尙書兵部侍郞，示優老也。辛未，東女眞烏於古等二十七人來朝。是月，寧德鎭廻牒契丹來遠城云：「竊以公文聿至，備見親仁。責諭頗多，固須宣剖，略言一槩，無至多譚，其來示云：『昨因伐罪之年，致阻來庭之禮，旣剪除於兇惡，合繼續於貢輸者。』竊念當國，於延琳作亂之初，是大國興兵之際，道途艱阻，人使寢停。厥後，內史舍人金哿慶克復於東都，戶部侍郞李守和續進獻其方物。先大王之棄國也，閤門使蔡忠顯將命而告終，先皇帝之升遐也，尙書左丞柳喬遄征而會葬，今皇帝之繼統也，給事中金行恭乘傳而朝賀。然則平遼以來，就日相繼，豈可謂致阻來庭之禮乎？又云『累石城而擬遮大路，竪木寨而欲礙奇兵者。』且羲爻設險，有土&#91;3&#93;常規。魯國廢關，通人深誡。是以列玆城寨，備我提封，盖圖其帖息邊氓，非欲以負阻皇化。又云：『唯獨東溟之域，未賓北極之尊者。』昨緣梯航，六使被勒留於上國之中。宣、定兩城，致入築於我彊之內，未蒙還復，方切禱祈。幸遇皇帝陛下，啓運惟新，與民更始，天上之汪洋四洽，日邊之章奏尋陳。乞放行人，倂歸侵地，無由得請，以至于今。倘兪慤實之誠，敢怠樂輸之禮？祗在恩命，何煩責言？又云『或激怒於雷霆，何安寧於黎庶者。』伏想今皇上，字小情深，聽卑道廣，乃睠寅賓之域，必加推置之恩，於我無辜，有何憑怒？細詳來誨，似涉戱言。」
0013:秋七月丁亥，以金忠贊爲兵部尙書，李懷爲三司使，李惟道爲殿中侍御史，金顯、趙覇爲左右拾遺，李公顯、殷伯並爲監察御史。癸巳，尙書吏部奏：「前尙書左僕射李龔曾犯汚辱之罪，累經赦宥，請復其職。」從之，御史臺論劾，未幾罷。甲午，以皇甫穎爲中樞使兼御史大夫。以王生日爲長齡節。庚戌，制曰：「先王憂服未闋，其犯斬罪者，杖配無人島，絞罪者，杖配有人島。」
0014:八月庚申，以李子淵爲給事中，金令器爲內史舍人。癸亥，太白晝見。辛未，京城地震，聲如雷。甲戌，西女眞大將軍尼于弗等四十四人來朝。庚辰，東女眞大完皆多漢等五十二人來朝。
0015:九月戊子，東蕃歸德將軍吳多等二十三人來朝。癸卯，慶州等處十九州，地震。是月，築長城於西北路松嶺迆東，以扼邊寇之衝。
0016:冬十月辛酉，東女眞首領魚弗老等六人來朝。壬戌，以林宗翰爲監察御史。丙寅，式目都監奏：「收黃州等十州郡僧官印。」
0017:十一月癸未，東女眞酋長阿盧幹等六十五人來朝。
0018:十二月壬子，東蕃大完高陶化等三十人來朝。
0019:二年[编辑]
0020:○(丙子)二年春正月庚辰朔，放朝賀。乙酉，東蕃懷化將軍沙羅等八十三人來朝。甲午，犯公徒私杖以下，及諸徵贖者，悉令原免。
0021:二月庚戌朔，有事于方澤。壬子，御殿視朝，賜百官祿牌。以柳韶爲門下侍郞同內史門下平章事，崔齊顔爲尙書左僕射中樞使，李作忠爲吏部尙書翰林學士承旨。制曰：「太&#91;1&#93;尉尙書左僕射異膺甫引年致仕，而功存社稷，予不敢忘。其子孫無官者，量授初職。」甲寅，東蕃首領大信等來，獻駱駝。己未，東蕃寧塞將軍阿骨等一百三十五人來朝。己巳，東蕃將軍開路等七十一人來，獻駿馬。庚午，以李周佐爲右散騎常侍，秦玄錫爲衛尉卿左諫議大夫，元台瑨爲起居郞，韓延祚爲侍御史。辛未，東蕃賊船寇三陟縣桐津戍，摽略人民，守將設伏草莽，伺賊還，鼓譟掩擊，俘斬四十餘級。壬申，以門思明爲御史中丞。
0022:三月癸未，以皇甫兪義爲門下侍郞同內史門下平章事，劉徵弼叅知政事兼西京留守使。戊子，幸三角山。癸巳，還宮。戊申，東蕃酋長貴正等八十二人來，獻駿馬。
0023:夏四月壬子，以立夏節，進冰，制曰：「今年不早熱，其待五月進冰。」有司奏：「日在北陸而藏冰，西陸而出之，獻羔而啓之。藏之也周，用之也徧，則無愆伏凄苦之灾。故凡用冰之法，自春分至立秋而盡，若於五月始進，則有乖古法，非所以調順陰陽也。請以立夏，進之。」從之。癸丑，雨雹。庚申，東女眞酋長烏夫賀等八十六人來朝。辛酉，隕霜。乙丑，東北女眞首領太史阿道間等五十九人來朝。有司言：「太史，契丹職名也，阿道閒今旣歸化，請改授正甫。」從之。門下侍郞平章事致仕蔡忠順卒。癸酉，雩。丁丑，制：「前尙書左僕射李龔，雖再被彈奏，以先朝宰相，久居文翰之任，可復其官，仍令致仕。」
0024:五月己卯，禁內外名山樵採。辛卯，制：「凡有四子者，許一子出家。於靈通、嵩法、普願、桐華等寺戒壇，試所業經律。」有司奏：「自春少雨，請依古典，審理寃獄，賑恤窮乏，掩骼埋胔。先祈岳鎭、海瀆、諸山川能興雲雨者於北郊，次祈宗廟，每七日一祈。不雨，還從岳鎭、海瀆如初。旱甚則修雩，徙市，斷繖扇，禁屠殺，勿飼官馬以穀。」王從之，避正殿，减常膳。己亥，雨雹。癸卯，設道場於文德殿，禱雨五日。
0025:六月乙卯，設道場于文德殿，禱雨。乙丑，親醮，乃雨。丙寅，輔臣上言：「昔者，聖帝明王，皆不免灾異，而惟能修德行政，變灾爲福。今自春以來，旱氣滋甚，而聖上，避殿减膳，宵旰憂勞，責躬自省，時雨應期，普潤田野，豊稔可期。伏請御正殿復常膳，視事如舊。」制曰：「寡人不德，致此旱灾，今雖得雨，猶有後慮。然大臣之請，不可違。」乃從之。戊辰，京城及東京、尙、廣二州、安邊府等管內州縣，地震，多毁屋廬，東京三日而止。壬申，有司奏：「門下侍中致仕庾方等十七人，請限立秋，每十日，一賜冰。」從之。
0026:秋七月戊寅，中樞院奏：「制旨，令進人參三百斤，近所進一千斤，足以供御用。國府之貢，皆民膏血，不可妄歛。乞勿令復進。」王不悅，門下省駁奏：「古之帝王，節嗜欲，去奢侈，恭己修身，虛心納諫，所以養民庶而致太&#91;1&#93;平也。今灾變屢作，宜齊心責躬，豈可枉費無益，損民膏血？乞從密院所奏。」從之。辛巳，宋商陳諒等六十七人獻土物。壬午，制：「近者天地見怪，儆誡不德，日愼一日，不敢遑寧。群公庶僚，除休暇輟朝外，視事無怠，以塞灾變。」庚寅，知中樞院事兵部尙書金忠贊卒，諡恭靖。壬辰，制曰：「乙卯，歲，契丹犯邊，太&#91;1&#93;史丞康承穎，先鋒戰死，厥功可嘉。其贈軍器少監，授子和初職。」日本國歸我漂流人謙俊等十一人。庚子，惠妃韓氏薨。是月，進奉兼告奏使尙書右丞金元冲如宋，至瓮津，船敗而還。
0027:八月壬戌，以皇甫穎爲兵部尙書，李作忠爲中樞院使，郭紳爲御史大夫。癸亥，飯僧一萬於毬庭。丙寅，制：「昨覽刑部所奏，犯斬絞二罪。朕方在憂服，屢致變怪，欲施好生之德，以示恤民之心。其犯斬絞二罪者，除刑配無人島，雖犯二罪，情有可矜&#91;4&#93;者，配有人島。」於是，免死者，百十六人。戊辰，以秦玄錫直門下省，金令器、林維幹爲左右諫議，朴敭命爲侍御史，徐維傑爲尙書左司郞中右承宣。東京管內州縣及金州、密城，地震，聲如雷。
0028:九月丁丑，東女眞將軍阿骨等百三十五人來，獻駿馬。
0029:冬十月丁卯，東女眞奉國將軍要耶等七十四人來朝。
0030:十一月己丑，設八關會，宋商及東女眞、耽羅，各獻方物。丁酉，東女眞將軍吾乙耶等七十八人來朝。
0031:十二月戊申，東女眞奉國大將軍姚乙道等七十四人來朝。辛酉，祔德宗於太&#91;1&#93;廟。
0032:三年[编辑]
0033:○(丁丑)三年春正月甲戌朔，放朝賀。
0034:二月丙辰，門下侍郞平章事致仕朴忠淑卒，諡貞愼。己未，西北路兵馬使捕東女眞交通契丹者沙伊邏等五十五人，送于西京。癸酉，彗星五出，長各五六尺。
0035:三月己亥，賜盧延霸等及第。
0036:夏四月丁卯，親禘于太&#91;1&#93;廟，赦。西蕃酋長沙蘊等來，獻土物。
0037:閏月壬辰，東女眞正甫阿道閒等五十三人來朝。
0038:五月癸丑，賜東女眞歸德將軍尼句豆等五十七人職一級。乙丑，王如玄化寺。
0039:六月己卯，親饗國老於毬庭。
0040:秋七月壬戌，以母后諱辰，百官上表陳慰。乙丑，御乾德殿，宣麻。以劉徵弼爲內史侍郞同內史門下平章事西京留守使，黃周亮爲內史侍郞同內史門下平章事，崔齊顔爲尙書左僕射叅知政事中樞使，崔冲叅知政事修國史。
0041:八月乙亥，冊弟樂浪君緖守太師兼內史令。壬午，冊弟開城國公基守太保。乙酉，宋商朱如玉等二十人來。丁亥，宋商林贇等來，獻方物。
0042:九月己酉，龜、朔、博、泰等州、威遠鎭，地震。丙寅，王如普濟寺。是月，契丹來遠城奉皇帝宣旨，牒寧德鎭曰：「高麗之國，早務傾輸，近歲以來，稍聞稽闕。欲載修於職貢，合先上於表章。苟驗實誠，別頒兪命。」門下侍中徐訥等十四人議奏曰：「宜遣使告奏。」
0043:冬十月庚午，東女眞將軍阿留大等五十九人來朝。丙子，西北路兵馬使奏：「契丹以船兵，侵鴨綠江。」
0044:十一月癸丑，宥公杖罪以下。
0045:十二月丁亥，遣殿中少監崔延嘏如契丹，奏云：「當國伏，自前皇太后聖帝降冊命以頒宣，䟽土封而定分，但玆東域，仰戴北辰，連年不絶以勤王，遞代相傳而述職。頃以先臣亡兄，簒承祖業，歸附皇朝，聞一德之君臨，新頒慶澤，將兩條之公事，專奏宸聰。未垂兪允之恩，轉積遲疑之慮，自從曩歲，以到今辰，雖迭換於炎涼，且久停於朝貢。近蒙睿旨，頗愜鄙懷。謹當遵太后之遺言，固爲藩屛，撫小邦之弊俗，虔奉闕庭。更從文軌以輸誠，永效梯航而展禮。」乙未，賜玄德宮主金氏萬齡宮。
0046:四年[编辑]
0047:○(戊寅)四年春正月戊戌朔，契丹遣馬保業來。辛酉，東女眞歸德將軍高之問來朝，改授懷化將軍，傔從皆授職。
0048:二月癸未，燃燈，王如奉恩寺，謁太祖眞。燈夕，必親行香眞殿以爲常。
0049:三月辛亥，崔延嘏還自契丹，詔曰：「省所奏，乞修朝貢事具悉。以小事大，列國之通規，捨舊謀新，諸侯之格訓。卿本世稟聲朔，歲奉梯航。先國公，方屬嗣藩，遂稽任土。時候屢更於灰管，天朝未審於事情，近覽奏章，備觀誠懇。欲率大弓之俗，荐陳楛矢之儀，載念傾虔，信爲愛戴。允兪之外，嘉歎良多。勉思永圖，無曠述職。」庚申，東女眞歸德將軍仇知羅等三十二人，誘其屬恢八等三十人來朝。
0050:夏四月丁卯朔，冊宮人韓氏爲麗妃。戊辰，平章事柳韶卒。是月，遣尙書左丞金元冲如契丹，起居謝恩，仍請年號。
0051:六月乙酉，侍中庾方卒。
0052:秋七月辛丑，太白晝見。戊申，尙書刑部奏：「京外斬絞二罪，百有三人。」制：「降斬罪，杖配無人島，絞罪，杖配有人島。」甲寅，金元冲還自契丹，詔曰：「省所上表，夏季起居事具悉。卿挺生方略，善撫世封，得愛戴於東韓，盡傾虔於北闕。屬敲蒸之在候，馳章奏以問安，嘉矚之懷，每興增切。」又詔曰：「省所上表，謝恩令朝貢。幷進捧金吸甁、銀藥甁、幞頭、紗紵布、貢平布、腦原茶、大紙、細墨、龍鬚簦席等事具悉，卿權司國宇，欽奉朝廷，昨差使人，遠敷忠款。述累世傾輸之節，達近年阻限之由，乞重效於梯航，願永爲於藩翰。載觀恭順，尋示允從，煩致謝章，仍陳貢篚。顧閱之際，媿歎良深。」又詔曰：「省所奏，已行用重熙年號事具悉，卿昨者乞修朝貢，尋允奉陳。使介回旋，知我紀年之號，書文稟用，見其向日之誠。省覽歎嘉，不忘于意。」
0053:八月乙丑朔，始行契丹重熙年號。以水潦損禾，停徵諸道秋役軍。丙寅，東蕃懷化將軍阿豆等四十九人來朝。丁卯，遣持禮使閤門祗候金華彦，如契丹東京。丁丑，西北蕃歸德將軍耶半等二十六人來朝。戊子，宋明州商陳亮、台州商陳維績等一百四十七人來，獻土物。
0054:冬十月辛卯，契丹遣馬保業來，詔曰：「卿恊副人情，分權國務。昨馳章表，遠達闕庭，述阻絶之端由，瀉傾輸之懇款。雖已從於告奏，宜特示於綏存，注想所深，不忘于意。今差東上閤門使左千牛衛大將軍馬保業，往彼安撫。」
0055:十一月甲寅，以黃周亮爲門下侍郞平章事，李作忠叅知政事柱國。乙卯，契丹東京回禮使義勇軍都指揮康德寧來。己未，遣崔忠恭如契丹，賀永壽節，仍賀正。
0056:十二月甲戌，東女眞歸德將軍高之問等五十人來朝。癸未，內史門下省言：「東池白鶴、鵝鴨、山羊之類，日飼稻梁，爲費多矣。前典云：『犬馬，非其土性，不畜，珍禽奇獸，不育于國』又云：『鳥獸昆虫，各遂其性』盖不以玩好，傷物性也。乞放海島。」從之。
0057:五年[编辑]
0058:○(己卯)五年春正月辛丑，祭雨師。丙午，以工部尙書元穎爲春夏番西北路兵馬使，大府少卿楊帶春副之，右散騎常侍秦玄錫爲東路兵馬使，殿中侍御史林宗翰、王夷甫副之。
0059:二月壬戌朔，遣殿中監李成功如契丹，獻方物。丁卯，遣戶部郞中庾先，謝安撫，仍請罷鴨江東加築城堡。乙亥，燃燈，王如奉恩寺。丙子，御重光殿，觀樂。壬午，祭老人星於南郊。辛卯，賜黃抗之等及第。
0060:三月辛丑，東北路兵馬使奏：「女眞諸蕃子等六十人請執贄入朝。」許之。
0061:夏四月辛酉朔，庾先還自契丹，詔曰：「省所告鴨江東城壁，似妨耕鑿事具悉。乃睠聯城，置從先廟，盖邊隅之常備，在疆土以何傷？朕務守成規，時難改作。先臣欽，曾煩告奏，致阻傾輸。卿襲爵云初，貢章纔至，所欲當遵於曩舊，乃誠更勵於恭勤。卽是永圖，兼符至意。厥惟墾殖，勿慮驚騷。」
0062:契丹遣大理卿韓保衡來，冊王，詔曰：「地控東域，星環北宸，愈堅奉上之心，宜擧策勳之典。遐馳使馭，載啓王封，是謂恩榮，所宜祗荷。今差大理卿韓保衡往彼，賜卿官告一通，勑牒一道，到可祗受。」官告曰：「朕體天洪覆，酌古通規，內則推皇家懷遠之誠，外則付王國專征之柄。航棧不可以輕入，車書不可以妄同，庶及群雄，永全大義。與其軒習弧矢而夏陳干戚，曷若周分藩屛而漢誓山河？其有業重桓文，望高辰卞。紹祖服之云始，革先王之不恭，貢土疆而廣我提封，奉玉幣而首諸方面&#91;5&#93;。安和是務，忠肅爲容，宜擧彛章，特敷寵數。權知高麗國王，奇姿玉瑩，偉量淵渟。鼇丘聳架海之雄，旁鍾秀拔，龍宿挺麗天之彩，俯降精英。而自守名區，大開霸府，動靜先遵於典則，寐興能制於驕矜。千里甸畿，先臻富庶，一方民俗，咸荷恩榮，成奕世之令名，得殿邦之異略。是用專馳騑轡，遠降龍綸。玄菟全封，榮加於一字，溫詔&#91;6&#93;峻秩，兼示於三師。馭貴崇階，褒功懿號，廣䟽井賦，茂獎忠庸。於戱！星辰在拱北之躔，則爲合度，江漢得朝宗之路，乃是安流，勉服斯言，勿煩常訓。可授開府儀同三司守太保兼侍中上柱國高麗國王，食邑七千戶，食實封一千戶，仍賜輸忠保義奉國六字功臣。」
0063:五月庚子，日本民男女二十六人來投。
0064:秋七月契丹遣少府監陳邁，來賀生辰。遣右散騎常侍林維幹如契丹，謝冊封。
0065:八月庚申朔，宋商惟積&#91;7&#93;等五十人來，獻方物。
0066:冬十一月辛丑，設八關會，御神鳳樓，賜酺，幸法王寺。
0067:十二月丁巳朔，遣戶部侍郞宋融如契丹，賀永壽節兼賀正。制曰：「候在大寒，風雪嚴凝，言念貧窮，必至凍餒。其外國投化人，及沒蕃懷土&#91;8&#93;男女共八十餘人，有司量其老幼，各賜綿布。」
0068:閏月丁亥朔，契丹東京回禮使大堅濟等九人來。
0069:六年[编辑]
0070:○(庚辰)六年春正月丙辰朔，日食。以崔延嘏爲西京副留守。辛酉，東女眞奉國大將軍傜漁等五十人來，獻土物。壬申，遣右散騎常侍秦玄錫如契丹，獻方物。丙子，安山郡大君金氏，告其子李公叶不孝，棄市。庚辰，東女眞綏遠將軍巴桀等四十人來，獻駿馬。甲申，西北女眞歸德將軍高竇等四十六人來，獻馬及土物。
0071:二月庚寅，昇平門廊屋數百間灾，延燒御史臺。丁酉，以吏部員外郞金廷俊權知承宣。戊申，東女眞懷化將軍傜竇等四十八人來，獻駿馬。壬子，命有司，定權衡，平斗量。甲寅，冊麗妃韓氏爲王后，翼日，告于太&#91;1&#93;廟，百官賀。
0072:三月辛酉，東女眞奉國將軍阿骨等三十三人來，獻馬十五匹。壬戌，西北女眞寧塞將軍仍保等二十五人來，獻土物。甲戌，西北女眞酋渠古史門等二十六人來，獻土物。壬午，制曰：「內史侍郞平章事劉徵弼積閥襲慶，以文翰輔佐累朝。其功可錄，授其子綽工部書令史。」
0073:夏四月丙戌，契丹東京民巫儀老、吳知桀等二十餘人來投，賜物及田宅，處之嶺南。辛丑，契丹橫宣使秦州防禦使馬世長等來。丁未，禱雨于臨海院。壬子，以東女眞酋渠烏陁爲都領將軍。甲寅，西北女眞奉國將軍阿伊化等二十七人來，獻土物。
0074:五月乙卯朔，禱雨于北岳。辛酉，醮于會慶殿，禱雨。壬戌，大雨彌月。以李令幹爲史館修撰，李象先爲監察御史。
0075:六月乙巳，遣尙書右丞柳伯仁如契丹，謝恩。東女眞寧塞將軍慕伊羅等五十人來，獻土物。癸丑，塞北奚家積乙仇等來投。
0076:秋七月乙丑，震宜春樓。崇化宮王妃卒。契丹遣夏州觀察使趙安仁來，賀生辰。戊辰，尙書左僕射致仕梁稹卒。
0077:八月乙酉，刑部尙書判御史臺事李周佐卒。遣工部侍郞庾昌如契丹，賀皇太后生日。癸巳，東女眞古陶達等五十三人來，獻土物。
0078:九月乙卯，以李懷爲尙書右僕射，元穎爲工部尙書。西北女眞將軍耶盤等，來獻駿馬十三匹。丁巳，以李子淵知中樞院事，王寵之爲中樞院知奏事。庚申，契丹東京回禮使都指揮使高維翰來。壬申，北女眞將軍尼迂火骨輔來投，賜田宅，處之圻內。
0079:冬十月甲申，西北女眞仍化老等十三人來投，命充兆爲課戶。乙酉，西北女眞正朝孚巨等一百餘人來，獻土物。庚寅，納知中樞院事金元冲女，爲妃。癸卯，東女眞將軍沙伊羅，西北女眞將軍董化盧，各率衆二百餘人來，獻土物。是月，庾昌還自契丹，詔曰：「近以群輿抗議，徽懿加尊。雖答&#91;9&#93;䟽以屢回，而呌閽之莫却，載矜懇到，難黙都兪。眷藩國之同休，宜詔函之寵錫。今已定十二月上旬，大行禮冊，故玆詔示。」
0080:十一月丙寅，大食國客商保那盍等來，獻水銀、龍齒、占城香、沒藥、大蘇木等物。命有司，館待優厚，及還，厚賜金帛。辛未，遣工部侍郞李仁靜如契丹，賀永壽節，兼賀正。
0081:十二月丁酉，東女眞元尹阿豆簡等五十人來，獻馬三十五匹。契丹東京民二十餘戶來投。
0082:七年[编辑]
0083:○(辛巳)七年春正月庚戌朔，放朝賀。丙辰，西女眞大丞高支智等十五人來，獻馬。
0084:二月庚辰朔，尙書工部奏：「松岳東西麓植松，以壯宮關。」從之。己丑，賜兪暢等及第。壬寅，西女眞奉國將軍尼于大等十八人來，獻名馬。
0085:三月庚戌朔，東女眞中尹也賜老等來朝。
0086:夏四月己卯，東女眞酋長大相伊盖等來朝。癸巳，設藏經道場于會慶殿。春秋二季，例設此會，春六日，秋七日。
0087:五月乙卯，謁顯陵。丙辰，謁宣陵，制曰：「聖祖綂三之時，扈從臣僚子孫，有沈于廝庶，未有官資者，有司召試文武才㙯，皆許登仕。」仍賜上護軍洪賓、尹修己，大將軍韋靖、金琢磨、石忠、梁抱質、河興休、智孟、吳金甫、韓所寶、敷暢，監察御史金瓊，馬各一匹。庚午，設金剛明經道場于文德殿，禱雨。乙亥，雨。
0088:六月乙酉，東女眞正甫烏夫等二十六人來朝。
0089:秋七月己未，西女眞歸德將軍所智羅等來朝。辛酉，契丹遣衛尉少卿耿致君來，賀生辰。
0090:八月乙未，東女眞柔遠將軍波乙達等五十人來朝。是月，彗星見東方，長三十尺許，二十餘日乃滅。
0091:九月丁未朔，尙書兵部奏：「選軍別監選取文武班七品以上員子弟，除業文赴擧外，並充軍伍，此雖安不忘危之慮，然皆累世勳舊之子孫故，祖宗以來，不與于役。况在甲子，丙子，年間，已有禁制，非惟忘其先世之功，亦違舊制。請勿充隊伍。」從之。
0092:冬十月幸鎬京。彗星長三十尺許，出東方十餘日。辛巳，駕至大同江，留守使叅知政事皇甫穎，奉迎江頭。王御龍船，賜宴輔臣，命將軍承愷等射。右拾遺金尙賓進諫乃止，入御宣恩館。己丑，設八關會，御靈鳳門，受百官賀，賜酺。遂幸興國寺，行香，移御長樂宮。己亥，以崔冲爲內史侍郞平章事，皇甫穎守司空左僕射。
0093:十一月丙午朔，至自鎬京。加徐訥、洪賓、有暹、安甫、高烈等重大匡。己未，宋商王諾等來，獻方物。東女眞柔遠將軍沙伊羅，寧塞將軍耶於盖等六十二人來，獻馬。
0094:十二月辛巳，閱射于東池龜齡閣。壬午，東女眞奉國將軍阿加主等五十五人來，獻土物。是歲，遣翰林學士承旨朴有仁，右丞李惟亮如契丹，賀冊禮，判衛尉事柳參獻方物。
0095:八年[编辑]
0096:○(壬午)八年春正月丙午朔，放朝賀。己酉，東女眞首領昆豆等來，獻駿&#91;10&#93;馬。甲寅，金吾衛上將軍刑部尙書安保，上表請老，不允。庚申，西北路兵馬使，籍鴨綠以東，至淸塞鎭轄下，立石村蕃戶，以聞。己巳，東女眞歸德將軍阿兜幹等四十九人來，獻土物。
0097:二月戊寅，東女眞柔遠將軍高之問等三十六人來，獻土物，拜職有差。戊子，燃燈，王如奉恩寺。丙申，西女眞酋長高之知等十二人來，獻土物。禮賓省奏：「之知等於往年平虜、寧遠兩城拓開之時，頗有勞效，請優賜禮物。」從之。己亥，東京副留守崔顥，判官羅旨說，司錄尹廉，掌書記鄭公幹等奉制，新刊&#91;11&#93;兩漢書與唐書，以進，並賜爵。
0098:三月乙巳，內史門下奏請：「御殿視朝之日，令百官各自奏對。」從之。丙辰，西北女眞寧塞將軍耶於盖等來，獻土物。甲子，將軍尼亏&#91;12&#93;弗等四十七人來，獻土物。
0099:夏四月丙戌，霜。壬寅，東女眞大相吳於達請耕牛，乃賜東路屯田司牛十頭。
0100:五月己巳，王如玄化寺。
0101:六月乙亥，王以太祖諱辰道場，如開國寺。丁丑，制曰：「農事方殷，時雨阻降，凡可以救旱者，有司具以奏聞。」庚辰，禱雨于宗廟山川。甲申，內史令徐訥卒。丙戌，都兵馬使奏：「東路烈山縣寧波戌隊正簡弘，與賊鬪，衆寡不敵，矢盡力窮而死，請追加職賞。」從之。東女眞歸德將軍耶伊弗等二十五人來朝。乙未，內史侍郞平章事劉徵弼卒。
0102:秋七月乙巳，延昌宮妃卒。乙卯，契丹遣吏部郞中馮立來，賀生辰。
0103:八月戊寅，以李子淵爲中樞副使。庚辰，東女眞柔遠將軍沙伊羅等六十八人來，獻土物。甲申，御宣政殿，聽斷刑部奏讞。
0104:九月丁巳，東女眞歸德將軍阿盖等五十人來，獻方物。乙丑，西北女眞柔遠將軍高豆老等來，獻土物。
0105:冬十一月辛卯，契丹遣檢校禮部尙書兼御史王永言來，詔曰：「朕以關南十縣，我國舊基，將擧兵師，議復土壤。宋朝累馳專介，懇發重言，定於舊貢銀絹三十萬兩匹外，每年別納金繒之儀，用代賦與之物。再論盟約，永卜歡和。其諸道兵馬等，優給蠲免賦調，並已放還本部。夫何眇躬，成此美事！今文武百辟，中外庶官，屢拜封章，載稽典故，謂予有元功大略，加予以懿號鴻名。不獲固辭，勉依群請，已撰定十一月三日，兩宮並行大禮。卿稱藩事上，望闕輸忠，遐想聞&#91;13&#93;知，必增慶悅。今差禮部尙書王永言䝴詔，往彼示諭。」丁酉，東女眞寧塞將軍冬弗等來，獻馬。
0106:十二月癸卯，致仕門下侍郞平章事皇甫兪義卒。甲寅，以李令幹爲秘書少監兼翰林侍講學士。
0107:九年[编辑]
0108:○(癸未)九年春正月庚午朔，放朝賀。庚辰，以黃周亮爲守太保兼門下侍中判尙書吏部事上柱國。甲申，西女眞歸德將軍骨盖等三十六人來，獻土物。
0109:二月壬寅，以崔齊顔爲門下侍郞同內史門下平章事判尙書戶部事，崔冲守司徒修國史上柱國，皇甫穎爲內史侍郞同內史門下平章事上柱國，李作忠爲內史侍郞同內史門下平章事判尙書禮部事，金廷俊、高肅成爲左右承宣。壬子，燃燈，王如奉恩寺。
0110:三月丙子，西女眞酋長高豆老等四十人來，獻土物。己丑，設百座道場于會慶殿，飯僧一萬。壬辰，東女眞將軍開老等四十人來，獻馬。
0111:夏四月戊戌，東北路兵馬使奏：「女眞柔遠將軍沙伊羅，誘致水陸賊首羅弗等四百九十四人，詣和州館，請朝。」有司議奏：「此類人面獸心，宜令兵馬使，量减人數，分次赴朝。」從之。壬寅，制曰：「時雨愆期，農功可慮。豈刑罰不中而民有怨乎？所司其審流罪以下，皆令原放。」癸卯，東女眞將軍尼多弗等來朝。
0112:五月丁卯朔，日食。制曰：「寡人不德，致此旱乹，屢有災變，宜令尙食局，放鷹鷂軍，又禁簺滬捕魚。」甲戌，肆赦。戊寅，避正殿。己卯，雨。乙未，雨，百官詣乹德殿表賀。
0113:六月丙午，以金令器爲刑部尙書。丁巳，東女眞酋長紐弗達等二十五人來朝。東北路兵馬使奏：「沿海分道判官皇甫瓊獨領戰艦，深入大洋，奮擊水賊，俘斬甚衆，請行褒賞。」從之。
0114:秋七月丁卯，契丹遣侍御史姚居善來，賀生辰。丁丑，東女眞酋長阿豆幹等六十六人來朝。
0115:八月己未，決內外死刑，避正殿，素膳輟樂。
0116:九月壬申，親醮于毬庭。丁丑，有司奏：「重光寺成&#91;14&#93;造&#91;15&#93;都監使鄭莊，與吏&#91;16&#93;胥承迪，盜監臨之物，請准法杖配。」制從輕典，御史臺論請，依律科斷。」允之。庚辰，東女眞寧塞將軍冬弗老，柔遠將軍沙伊羅等，率化外女眞八十人來朝，奏云：「化外人，妄懷狼戾，曾擾邊疆，洎蒙洪育，頓改前非。今引水陸蕃長，詣闕陳款，願爲邊民，自今每侯隣寇動靜以報。」王嘉之，特賜金帛，加等。
0117:冬十月壬寅，東女眞寧塞將軍耶沙盖等八十人來，獻方物。
0118:十一月戊寅，東京回禮使檢校左僕射張昌齡來。辛巳，契丹遣冊封使蕭愼微，使副韓紹文，都部署利川管內觀察留後劉日行，押冊使殿中監馬至柔，讀冊將作少監徐化洽，傳宣檢校左散騎常侍韓貽孫等一百三十三人來。丁亥，王設壇受命，詔曰：「朕猥以眇德，嗣受丕圖，賴六聖之垂休，致八方之咸乂。近從群懇，祗受鴻名，凡在照臨，畢均慶賞。卿世欽聲朔，地襲土茅，航深罄述職之儀，事大竭爲臣之節。屬陳鉅禮，載擧彛章，特推進秩之恩，倂茂疇庸之數。今遣使左監門衛上將軍蕭愼微、使副尙書禮部侍郞韓紹文，持節備禮冊命。幷賜車服、冠劒、印綬，及國信物等，具如別錄，到可祗受」
0119:冊文曰：「朕膺穹旻之寄，紹祖宗之基，四表歸仁。偃靈旗而定覇，百官考禮，鏤寶冊以加尊。遐眷帝臣，踐開國社，航海之誠靡怠，帶河之誓愈堅。屬覃慶之在辰，宜頒恩而及遠，式遵徽典，特擧寵章。咨爾輸忠保義奉國功臣開府儀同三司守太保兼侍中上柱國高麗國王，食邑七千戶，食實封一千戶王亨，英哲間時，仁慈纘服。張皇土宇，亙日域以分圻，尊獎天朝，仰宸居而送款，戴舜，樹弼成之業，匡周，規夾輔之勳，化被蒼隅，聲敷靑畎。朕昨戒嚴駕，巡撫京畿，邦尹展肆覲之儀，都人契來蘇之望。干戈不試，獄市惟齊，群方則慕義向風，交馳玉帛，鄰國則畏威懷德，增納金縑。聿臻累洽之期，適享虛名之冊。是推皇澤，首及王藩，進絶席之崇資，正專車之峻秩。爰田益賦，美號褒功。是用遣使蕭愼微，使副韓紹文，持節備禮，冊命汝，爲守太傅兼中書令，加食邑三千戶。食實封三百戶。仍賜同德致理四字功臣，散官勳爵如故。於戱！守君子國，冠諸侯王。論道而爲周師，奮庸而登漢相，維堅臣節，以答&#91;9&#93;皇家。享富貴於昌時，傳功名於長世，輝流竹素，永惟欽哉！」丙寅，東蕃賊以船八艘，寇瑞谷縣，虜四十餘人，以不謹備防，罪其將卒。
0120:十二月庚申，乇羅國星主游擊將軍加利奏：「王子豆羅近因卒，一日不可無嗣，請以號仍爲王子。」仍獻方物。
0121:十年[编辑]
0122:○(甲申)十年夏四月庚戌，東女眞一千四十五人執贄請盟，各賜衣著銀器。賜金元鉉等及第。
0123:五月丁卯，東女眞將軍仇羅等二十五人來，獻土物。
0124:六月乙巳，王受菩&#91;17&#93;薩戒於乾德殿。
0125:秋七月癸酉，契丹遣檢校太保劉從政，來賀生辰。遣右僕射李瓌，尙舍奉御崔希正如契丹，謝封冊。
0126:八月癸卯，東女眞將軍阿刀閒等四十六人來，獻土物。
0127:九月辛酉，東女眞將軍沙伊羅等六十六人來，獻土物。癸亥，東女眞將軍包伎等五十九人，西女眞大將軍高豆老等二十七人來，獻土物。丁卯，東女眞將軍仇尼道等二十六人來，獻土物。
0128:冬十一月乙亥，兵馬使金令器奏：「今築長․定二州及元興鎭城，不日告畢，勞效甚多。其督役州鎭官吏，一科七品以上，超正職一級，父母封爵，八品以下，超正職一級，加次第階職，二科，加正職一級，幷階職。且三城之地，元是賊巢，侵擾可慮，兵馬軍事，分屯要害，水陸捍禦，賊不得近。其軍士，一科別將以上，超正職一級，父母封爵，隊正以上，超正職一級，幷鄕職，軍人超鄕職一級。二科隊正以上，及船頭，加正鄕職一級，軍人及梢工․水手，加鄕職，且賜物有差。當築城時，出戰有功，一科攝兵部尙書高烈等十人，次一科少府監柳喬等五人，二科大樂丞鄭霸等五人，亦加褒賞，以勸後來。」制可。癸未，東女眞將軍烏乙達等男女一百四十四人來，獻駿馬，奏曰：「我等在貴國之境，慕化臣服有年矣。每慮醜虜來侵，未獲奠居，今築三城，以防賊路，故來朝謝恩。」王優賞遣還。
0129:十一年[编辑]
0130:○(乙酉)十一年春正月戊午朔，放朝賀。丁丑，祭風師於東北郊。東女眞歸德將軍阿豆主等五十人來，獻土物。
0131:二月戊子朔，賜臨津課橋院號，曰慈濟寺。先是，津無船橋，行人爭渡，多致陷溺，命有司作浮梁，自此，人馬如履平地。甲午，東女眞柔遠將軍巴乙達等六十五人來，獻駿馬。
0132:三月己巳，東女眞懷遠將軍鹽漢等七十五人來朝。庚午，幸妙通寺。丙子，以穀雨節降霜，錄囚。
0133:夏四月丁亥朔，太史奏：「日當食，陰雲不見。」群臣表賀。戊戌，東女眞首領沙於頭等三十五人來，獻駿馬。己亥，東女眞將軍要於那等七十人來，獻良馬。庚子，寧塞將軍高陶化等七十人來，獻土物。丙午，西北路兵馬判官監察御史李春奏：「蕃賊百餘人，侵寧遠鎭長平戍，擄掠軍士三十餘人，請治將校不能守禦之罪。」從之。戊申，祭雷師於西南郊。己酉，秘書省進新刊&#91;11&#93;禮記正義七十本，毛詩正義四十本，命藏一本於御書閣，餘賜文臣。
0134:五月庚申，制：「以小暑將至，挺重囚，放輕繫。」丙寅，大宋泉州商林禧等來，獻土物。東路軍士，與蕃賊戰勝者，各賜內廐馬。
0135:閏月辛丑，以久雨，慮囚，放輕繫。
0136:六月己卯，契丹橫宣使檢校太傅判三班院事耶律宣來。庚辰，祭零星。
0137:秋七月丁酉，契丹遣檢校尙書右僕射高惟幾來，賀生辰。
0138:九月庚寅，東女眞將軍高之問等四十五人來朝。
0139:冬十一&#91;18&#93;月庚寅，以盛寒，放輕繫，停不急之役。東女眞高遮等三十六人來，獻土物。
0140:十二月壬子，慮囚。
0141:十二年[编辑]
0142:○(丙戌)十二年春二月丙寅，燃燈，賜酺。壬申，祭馬祖。
0143:三月辛巳朔，日食，王避殿素襴，救食。辛卯，賜李仁挺等及第。辛丑，命侍中崔齊顔，詣毬庭行香，拜送街衢經行。分京城街衢爲三道，各以彩樓子，擔般若經前行，僧徒具法服，步行讀誦，監押官，亦以公服步從，巡行街衢。爲民祈福，名曰經行，自是歲，以爲常。
0144:夏四月辛亥，祭仲農。丁卯，王不豫，移御山呼殿。丁丑，移御大內法雲寺。丙戌，百官禱于佛寺。
0145:五月乙未，吏部奏：「衛尉卿知太&#91;1&#93;史局事徐雄被疾請告，已經一百八十餘日。國制，凡見任官乞假，滿百日者罷職。請解雄職。」制曰：「雄精於其業，爲日官之長，特賜告二百日。」丁酉，王疾彌留，召弟樂浪君徽，入臥內，詔令權摠揚國事，詔曰：「朕承先君之末命，嗣累聖之丕圖，十有二載，賴天之休，國內乂安。春夏以來，憂勞爽和，藥石無效，遂至大漸。欲以神器，歸之有德。內史令樂浪君徽，朕之愛弟也，仁孝恭儉，聞於隣國，宜傳大寶，以顯耿光。」
0146:是日薨，壽三十三，在位十二年。移殯于宣德殿。王寬仁孝友，識度弘遠。英武果斷，不拘小節。謚曰容惠，廟號靖宗，葬于北郊，陵曰周陵。有司奉遺命，山陵制度，悉從儉約。文宗十年，加謚弘孝，仁宗十八年，加英烈，高宗四十年，加文敬。
0147:後人評價[编辑]
0148:○李齊賢贊曰：「契丹貪暴，不足保信，太祖深以爲戒。然而幸其一灾而棄舊好，亦非計也。顯宗艱難反正，日不暇給，德宗未及方剛之年，尤宜戒之在鬪。王可道議絶和親，不若皇甫兪義繼好息民之論也。靖宗嗣位三年，我大夫崔延嘏如契丹，四年，契丹之使馬保業寔來，自是，復尋懽盟。感之匪由至誠，致之必有奇策。君子以爲：『善繼善述，以保其國。』」
0149:〈世家卷第六〉
fascicle:007
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:文宗一[编辑]
0003:文宗章聖仁孝大王，諱徽，字燭幽，古諱緖。顯宗第三子，母曰元惠太后金氏。顯宗十年己未，十二月癸未，生，十三年，封樂浪君，靖宗三年，冊爲內史令。十二年五月丁酉，靖宗薨，卽位于柩前，百官奉國璽，詣重光殿朝賀。
0004:己亥，制曰：「先朝所御倚床踏斗，皆以金銀裝釘，又以金銀線織成罽錦爲茵褥，宜令有司，代以銅鐵綾絹。」庚子，王率百官，詣殯殿，哭盡哀。
0005:六月甲寅，遣尙書工部郞中崔爰俊如契丹，告哀。己未，醮本命于大內，每遇是日，必親醮。丁卯，御神鳳樓大赦，凡有職者，加一級。
0006:秋七月己卯朔，以母后諱晨道場，幸王輪寺。辛巳，制：「八音島水軍殷質，壤島水軍匡恊、寬達、英吉，有擒&#91;1&#93;賊功，並授中尹。」戊戌，制：「往者，東賊圍靜邊鎭，別將鄭匡順，力戰却敵，沒於陣下。其功甚大，可贈金吾衛郞將。」
0007:八月壬子，設華嚴經道場于乹德殿。庚申，御乾德殿視朝，退御宣政殿，召侍中崔齊顔，平章事崔冲等，論時政得失。
0008:九月己卯，王如普濟寺，飯僧。癸未，以致仕尙書左僕射崔輔成，右僕射趙顒，上將軍異膺甫、金洪光，年老，賜酒食衣服。乙酉，設百座仁王經道場于內殿三日。丁酉，臨津縣人裴行矯制，授趙京等七人職，法當絞，會赦免歸鄕。己亥，親饗年八十以上官員及百姓男女孝子、順孫、義夫、節婦、鰥寡、孤獨、廢疾於毬庭，賜物有差。丙午，幸妙通寺，行香。
0009:冬十月癸丑，有司奏：「宮殿、城門、寺院、官名、府號，與御名同音者，悉改之。」丙辰，設消災道場於會慶殿。
0010:十一月戊子，侍中崔齊顔卒。庚寅，設八關會，幸法王寺。
0011:十二&#91;2&#93;月丙午朔，百官詣乹德殿，賀成平節，宴宰樞給舍中丞以上侍臣于宣政殿。成平節，王生日也。每遇節日，國家設祈祥迎福道場於外帝釋院七日，文武百寮&#91;3&#93;，於興國寺，東西兩京，四都護，八牧，各於所在佛寺行之，以爲恒式。壬戌，契丹遣起居舍人周宗白，來歸賻。
0012:元年[编辑]
0013:○(丁亥)元年春正月丙戌，制曰：「頃於甲申，歲，寇賊侵掠東北路，軍士李暹漢等四十人，先鋒告捷，其各賞職有差。」丁亥，制曰：「卒中樞院使林維幹，忠貞輔弼，績效實多，宜行異數，可授其子良槩八品職。」丁酉，制曰：「諸州府郡縣，逐年盛設輪經會，慮外吏憑此聚歛以成勞弊。今後醉飽娛樂之事，並宜禁斷。」壬寅，以司宰卿盧祐知東北面兵馬事，刑部侍郞三司副使李仁靖，充西北面兵馬副使。
0014:二月丙午朔，西北路兵馬使楊帶春奏：「轄下連州防禦長吏軍民等八百餘人，告云：『防禦副使蘇顯，自下車以來，勸課農桑，存恤民庶，政績茂著，理合升聞。』」制：「令尙書吏部，准制量用。」己未，燃燈，王如奉恩寺。翼日，宴親王及近臣。壬戌，契丹遣忠順軍節度使蕭愼微、守殿中少監康化成等，來祭靖宗于虞宮，王往參之。丁卯，都兵馬使奏：「東蕃酋長阿兜幹，內附以來，久&#91;4&#93;承恩賞，背我投丹，罪莫大焉。其黨首領高之問等今在蕃境，請密遣軍士，拘執入關，拷訊端由，依律科罪。」從之。甲戌，幸外帝釋院。
0015:三月乙亥朔，日食，御史臺奏：「春官正柳彭，太史丞柳得韶等，昏迷天象，不預聞奏，請罷其職。」制：「原之。」復駁曰：「日月食者，陰陽常度也，曆算不愆，則其變可驗。而官非其人，人失其職，豈宜便從寬典？請依前奏科罪。」從之。癸未，親設般若道場於乹德殿五日。丙戌，東女眞奉國將軍沙伊羅等來，獻土物，加歸德大將軍。辛卯，門下侍郞平章事皇甫穎上言：「臣無嗣，乞以外孫金祿崇爲後。」從之，官祿崇九品。戊戌，東女眞將軍耶於害等六人，各率其衆，款塞，賜田宅，處之內地。
0016:夏四月丙午，御乹德殿視朝，又御宣政殿，召宰臣御史臺，論時政得失。丁未，以崔冲爲門下侍中，金令器爲門下侍郞平章事，金元冲爲內史侍郞平章事，朴有仁爲尙書左僕射叅知政事，李子淵爲吏部尙書叅知政事。戊午，加致仕守太尉異膺甫，開府儀同三司。癸亥，王以自春不雨，避殿，輟常朝。斷屠宰，止用脯醢，令中外慮囚。甲子，禘于太&#91;5&#93;廟。乙丑，以武臣高烈守司空尙書左僕射，何興休守工部尙書。丁卯，親設百座仁王道場於會慶殿，飯僧一萬于毬庭。辛未，賜金鼎新等及第。癸酉，東女眞阿加主等來，獻土物，授平遠大將軍。
0017:五月丁丑，東女眞將軍烏於乃來朝。己卯，大雨。乙未，門下省奏：「時雨旣洽，請復常膳。」從之。戊戌，東女眞大相烏弗遮來朝。己亥，王以顯宗諱晨道場，如玄化寺。
0018:六月乙巳，王如奉恩寺。戊申，制曰：「法律刑罰之斷例也，明則刑無枉濫，不明則罪失輕重。今所行律令，或多訛舛，良用軫懷，其令侍中崔冲，集諸律官，重加詳校，務從允當。書算業，亦令考正。」乙卯，王率公卿大夫，如奉恩寺，以王師決凝爲國師。丁巳，召見崔冲等於文德殿，問軍國庶務。庚申，東女眞寧塞將軍老道，歸德將軍耶思老等來，獻土物，授思老懷化將軍。乙丑，契丹人高無諸等來投。庚午，東女眞沙伊弗等來朝。
0019:秋七月甲戌朔，幸王輪寺。庚辰，制曰：「守司徒左僕射蔣劇猛，久著邊功，國耳忘家，宜申異寵，以示眷懷。其子孫，除常例奏蔭外，可特賜一子官。」長淵縣民文漢，假言托神顚狂，弑其父母，又殺親妹小兒等四人，棄市。尙書刑部奏：「縣令崔德元，尉崔崇望等，不能善政化民，致有不祥之變，且申報稽遲，宜罷其職。」從之。辛巳，以禮部尙書李守和爲西北面秋冬番兵馬使，兵部侍郞三司副使朴宗道爲東北面兵馬副使。壬午，召見宰相於文德殿，問時政得失。戊子，以崔惟善爲御史雜端，金義珍爲殿中侍御史。壬辰，以中樞使王寵之爲西北面中軍使兼行營兵馬使。
0020:八月戊申，御史臺奏：「近日，除李希老、洪德威，爲監察御史，希老性躁急，歷仕中外，無成績。德威當靖宗喪制未闋，今年燈夕，與衛尉注簿徐罄宜，置酒作樂，極歡自恣，殊無臣子之義。俱不宜風憲，請黜之。」不允，再駁切直，從之。辛亥，親設金剛經道場於文德殿五日。甲子，東女眞柔遠將軍無伊老、阿豆等來，獻土物。己巳，蒙羅古村、仰果只村等三十部落蕃長，率衆內附。
0021:九月乙亥，王如普濟寺。丁丑，宋商林機等來，獻土物。壬午，契丹遣福州管內觀察使宋璘，來冊王。其冊曰：「眷乃馬韓之地，素稱龍節之邦，代襲王封，品高人爵。分頒金盭，表榮冠於諸侯，申錫彤玈，得顓征於四履。爰屬傑時之器，允膺纘服之權，載歷藏時，式均徽典。權知高麗國王事王徽，應基運之數，鍾英異之靈。天麟逈首於龜龍，遹明嘉瑞，日觀遍崇於嵩華，夙煥幽經。負文武之全才，識忠孝之大本，粤自勝衣有始，構室推良，靜守貞純，動循禮樂。慕桓文之覇業，精衛霍之兵符，富厥令圖，稔玆淑會。洎帥臣之告闕，亟藩國之歸尊，而能惠洽一方，情協群望。及露章而斯曁，故寵數以難稽，是用宜顯被於紫綸，俾特建於玄社。倚爲左相，峻陟三師，超隮馭貴之階，優賜褒功之號。盈䟽實賦，劇轉淸勳。於戱，周天王之重非熊，止遙分於齊壤，漢高祖之刑白馬，仍納約於劉宗。順考古先，罕偕恩禮。用卜攸長之祚，愈堅匡合之誠。勉佩訓言，仰迪神祐可特授開府儀同三司守太保兼侍中上柱國，封高麗國王，食邑七千戶、食實封一千戶，兼賜匡時致理竭節功臣之號。」
0022:冬十月甲辰，致仕門下侍郞平章事皇甫穎卒。乙巳，東女眞將軍高都達等四十人來，獻土物。丁未，東女眞蒙羅等村古無諸等三百十二戶來附。庚申，晋州牧使司宰卿崔復圭奏：「招安逋民一萬三千餘戶，復其業。」王嘉獎之。
0023:十一月丁丑，東女眞將軍馬志、高謝等四十六人來，獻駿馬。己丑，召見宰臣於文德殿，議時政得失。丙申，尙書吏部奏：「伏准宣旨，凡內外大小衙門官員，皆减一人，惟巡邊官司仍舊。今伏審浿西、山南道州牧，務劇員少，事多壅滯，甚爲不便。請岳牧州府員數，並令仍舊，永爲定制。」從之。
0024:十二月辛丑朔，致仕門下侍郞平章事李端卒。己酉，延德宮妃李氏生子，賜名烋。庚戌，尙書吏部奏：「舊制，凡諸官僚例，非上章請老者，年至六十九，則歲杪解職。今茶房太醫少監金徵渥年當致仕，宜罷。」制曰：「徵渥名醫，職在近侍，可許數年供職。」丙辰，以戶部尙書朴成傑爲西北面行營兵馬使。丁巳，東女眞也古，西女眞高舍等來朝。
0025:二年[编辑]
0026:○(戊子)二年春正月庚午朔，放朝賀。乙亥，東女眞懷化將軍仇羅麻里弗等四十人來，獻名馬，賜物有差。
0027:閏月庚子朔，告朔于太&#91;5&#93;廟。丙午，東女眞歸德將軍沙伊羅，柔遠將軍沙時賀等三十五人來，獻土馬。庚戌，東女眞懷化將軍都仇羅等三十八人來，獻土物。辛亥，西女眞寧塞將軍高之智等二十四人來，獻土物。契丹遣千牛衛大將軍王澤等，來致國信。
0028:二月辛巳，慮囚。甲申，燃燈。以望日癸未，寒食，至是日行之。
0029:三月庚子，御史臺奏：「伏審前月制：『播穀伊始，雨澤愆期，深用惕&#91;6&#93;厲。其丙戌，年肆赦，頒示賑濟條晝&#91;7&#93;內，可行之事，未得施行者，速令攸司擧行。』臣等已遵制旨，施行，唯今大雲、大安兩寺之役方興，丁匠廢農。一夫不耕，必有飢者，三時之務，安可奪焉？又况赦書云：『一切土木之役，限三年停罷。』擧國欣欣，皆感德音，而竟不行之。信者，國之大寶，不可弃也。食言之謗，恐由此起。伏望兩寺之役，須&#91;8&#93;俟農隙。」從之。癸卯，尊靖宗定信王妃爲容信王后。辛亥，設消災道場於內殿，放輕繫，蠲逋欠。甲寅，延昌宮主盧氏卒。乙丑，雩。
0030:夏四月庚午，幸外帝釋院，聽軒欄說經。故事，行幸山林，將駕還，必駐是院，命僧乘鳳輦，軒欄講法，以爲常式。甲戌，幸妙通寺。甲午，隕霜于土山縣。
0031:五月甲子，王如玄化寺。
0032:六月戊辰，王如奉恩寺。癸未，祭中霤。丁亥，祭後農。東女眞首領吳史等二十六人來朝。己丑，慮囚。
0033:秋八月庚午，設金剛明經道場於會慶殿。丙子，附靖宗于太&#91;5&#93;廟。
0034:九月甲寅，東女眞歸德將軍阿豆等三十六人來朝。丙辰，設百座仁王道場於會慶殿三日，飯僧一萬於毬庭，二萬於外山名寺。
0035:冬十月甲戌，王乘象輅，宿齋宮。乙亥，祫于太&#91;5&#93;廟，還御神鳳樓，赦。
0036:十一月乙未，門下侍中崔冲以下兩府及常叅員，祫饗執事者，並推恩增級。戊申，設八關會，幸法王寺。己未，契丹遣崇祿少卿邢彭年來，賀生辰。辛酉，契丹東京回禮使，棣州刺史高慶善來。
0037:十二月乙丑朔，御乾德殿，受生辰賀。甲午，晦日食。
0038:三年[编辑]
0039:○(己丑)三年春正月乙巳，東女眞阿骨等三十二人來，獻駿馬。契丹遣蕭惟德、王守道，來冊王。詔曰：「卿纘襲王封，紹興祖業，飛章雙闕，嘉織篚之聿修。考禮曲臺，宜冊函之顯錫，兼申頒賜，用示眷懷。今差使千牛衛上將軍蕭惟德，副&#91;9&#93;使&#91;10&#93;御史大夫王守道，持節備禮冊命，幷賜車服、冠劒、印綬及衣帶、匹段&#91;11&#93;、鞍馬諸物，具如別錄，到可祗受。」冊曰：「朕絳闕承祧，祖有功而宗有德。靑藩建社，大者王而小者侯，雖武肅於群雄，亦柔懷於遠裔，式全大義，永保鴻圖。有其纘服開榮，飛章述職，控臨日域。居蒼龍列宿之方，尊獎天庭，奉白馬刑牲之約。爰擧旌疇之命，是行冊拜之儀。咨!爾匡時致理竭節功臣開府儀同三司守太保兼侍中上柱國高麗國王，食邑七千戶、食實封一千戶王徽。玉藻含溫，金球播雅，宇量平呑於渤澥，風稜峻屹於崐崙。蠅字觀書，洞探經綸之略，鶴鈴蘊術，深知戰伐之機。粤自分啓三陲，紹興五覇，尋就頒於鳳綍，俾爲長於兎城。四方于宣，匡合之名輝信史，一變至道，拊循之化洽熙民。加以靖恭無驕滿之容，忠孝有委輸之節。豐陳篚筥，繼走梯航。宜考禮於曲臺，載圖勳於盛府。班崇絶席，秩峻專車，襲乃王封，增之井賦。仍錫褒功之號，倂推懋賞之恩。遣使千牛衛上將軍蕭惟德，使副御史大夫王守道，持節備禮，冊命爾爲守太傅兼中書令，特封高麗國王，加食邑三千戶、食實封三百戶。仍賜資忠奉上四字功臣，階勳如故。於戱!周賜彤弓，尤重專征之柄，漢頒玄鉞，益雄作翰之權，今古相望，寵靈若是。勉副殿邦之寄，無忘奉國之誠。欽荷丕言，以綏吉履。」丙午，王受冊於南郊。
0040:二月乙亥，以崔冲守太保，李子淵守司徒，王寵之守司空上柱國，鄭傑同知中樞院事，蔡忠顯爲禮部尙書，崔延嘏、楊鑑爲左右散騎常侍。甲申，冊弟平壤公基守太師兼內史令。
0041:三月癸巳朔，東北路監倉使奏：「交州防禦判官李惟伯，繕理城池，修備器械，爲諸郡第一。且其所部連城、長楊吏民等言：『惟伯上任以來，勸農恤民。』雖秩滿當代，願得見借。」王嘉之，付尙書吏部。庚子，饗八十以上國老，尙書右僕射崔輔成，司宰卿趙顒，太子詹事李澤成等於閤門，王親臨賜酒。仍賜輔成、顒等公服各一襲，幞頭二枚，腦原茶三十角，澤成公服一襲。許令閤門乘馬，出正衙門，三老固辭。翼日，饗庶老男女及義夫、節婦、孝子、順孫、鰥寡孤獨、廢疾于毬庭，賜物有差。癸卯，以韋靖爲尙書右僕射，魏崇攝戶部尙書，吳演爲攝工部尙書。乙巳，契丹所擄鳳州喜達等三十人還。甲寅，東女眞麻離害等二十人來，獻良馬。戊午，以李仁靜爲尙書左僕射柱國，金廷俊爲中樞院使判御史臺事，鄭傑爲秘書監知中樞院事，金元鼎爲禮賓卿同知中樞院事。
0042:夏四月乙丑，西女眞符巨等二十人來，獻良馬。丁亥，東女眞奉國將軍沙伊羅等七十九人來，獻駿馬。戊子，納平章事金元冲女爲妃。
0043:五月甲子，御文德殿，覆試，賜朴仁壽等及第。
0044:六月戊辰，東蕃海賊，寇臨道縣，擄十七人。壬申，東北路兵馬使奏：「雲嵒縣折衝軍隊正惟古等十一人，夜巡行到泉井戍，有蕃賊四十餘人，突入屯中。軍卒皆奔匿，惟古挺身奮擊，賊遂潰走，請量功授職。」戊子，制：「每歲自六月至立秋，頒冰于諸致仕輔臣，三日一次，僕射、尙書、卿、監、大將軍以上，七日一次，以爲永制。」
0045:秋七月丁酉，東蕃海賊，寇金壤縣，擄二十人。
0046:八月己巳，宋台州商徐贊等七十一人來，獻方物。辛巳，宋泉州商王易從等六十二人來，獻珍寶。
0047:九月庚子，延德宮妃生子，賜名蒸。
0048:冬十月丁亥，慮囚。
0049:十一月壬寅，耽羅國振威校尉夫乙仍等七十七人，北女眞首領夫擧等二十人來，獻土物。戊午，東南海船兵都部署司奏：「日本對馬島官，遣首領明任等，押送我國飄風人金孝等二十人，到金州。」賜明任等例物，有差。
0050:十二月己未朔，契丹遣殿中少監馬祐來，賀生辰。
0051:四年[编辑]
0052:○(庚寅)四年春正月己丑朔，放朝賀。東北面都兵馬使朴成傑奏：「上年十月，海賊奪鎭溟兵船二艘而去，兵馬錄事文揚烈，卽率兵船，與元興都部署判官宋齊罕，追至賊穴，焚蕩廬舍，斬馘二十級而還，其功可賞。」制：「付都兵馬使。」癸卯，以門下侍中崔冲守太傅。丙午，東北面兵馬錄事衛尉注簿朴庸載陛辭。制：「蕃人有欲來朝者，非賊首那拂，勿許入朝。」以蕃類三百人，勒留京館故也。乙卯，以金元冲爲門下侍郞平章事判尙書刑部事，李子淵爲內史侍郞平章事，鄭傑爲中樞院使翰林學士承旨。
0053:三月丙午，東女眞寧塞將軍塩漢等十二人，柔遠將軍阿加主等三十人，中尹仍亏&#91;12&#93;憲等四人，將軍要羅那等三十八人來，獻良馬。懷化將軍阿加主等六人進豹鼠皮，賜物有差。塩漢等十五人，以曾犯邊留之。
0054:夏四月辛酉，謁顯、宣二陵，肆赦。癸酉，渤海開好等來投。癸未，命有司：「檢定東女眞大小乞羅尼村疆界，以備寇。」
0055:六月戊辰，東蕃海賊寇烈山縣寧波戍，掠男女十八人。己卯，制：「東北界沿海城堡軍民，未獲安業。欲懷遠人，莫如愼簡元帥，宜以兵部尙書楊鑑，爲今秋冬番兵馬使。」
0056:秋七月丙戌朔，東蕃賊寇派川縣。庚子，以伏熱，停修羅城。戊申，東女眞酋長骨羅介等來，獻土物，又贖還沒蕃男女四人，賜金帛。
0057:八月辛巳，東女眞阿加主、塩漢、沙伊羅等，歸我沒蕃靜邊鎭副將皇甫冲，隊正宋迎。
0058:九月丁亥，契丹東京回禮使忠勇軍都指揮使高長安來。己亥，東北面兵馬使奏：「海賊寇掠烈山縣，遣兵馬錄事文揚烈，以戰艦二十三艘，追至椒子島&#91;13&#93;，奮擊大敗之。斬九級，焚其部落屋舍三十餘所，毁戰艦八艘，獲兵器以百數，請賞其功。」從之。乙巳，設百高座仁王道場於會慶殿三日。
0059:冬十一月己酉，鎭溟都部署副使金敬應率舟師，擊海賊三艘于烈島敗之，斬數十級以獻，沒溺者甚衆。命有司論賞。
0060:閏月壬戌，契丹橫宣使匡義軍節度使蕭質來。辛未，契丹漢兒曹一來投。
0061:十二月甲申，契丹遣高州觀察使蕭玉來，賀生辰。
0062:五年[编辑]
0063:○(辛卯)五年春正月癸丑朔，放朝賀。癸亥，幸眞觀寺，轉新成華嚴、般若經。
0064:二月癸巳，京市署火，延燒一百二十戶。命有司，給材瓦。乙未，燃燈，王如奉恩寺。翼日，命肆花宴，召近侍同宴。庚子，白翎鎭城廊二十八閒及民家七十八戶灾，按察副使尙書兵部員外郞劉肅劾奏：「鎭將崔成道，副將崔崇望等不爲謹愼，以致火灾，請削見任，科罪。」從之。
0065:三月壬戌，禱雨于川上。戊辰，尙書左僕射李守和卒。壬申，禱雨于川上。
0066:夏四月辛巳朔，雩。賜崔錫等及第。壬午，幸普濟寺，設五百羅漢齋。乙未，制「放還廣仁館拘留東女眞賊首阿骨等七十七人。」庚子，內史門下奏：「重興、大安、大雲等寺，創新補舊，土木興役，凡所營爲，事非急切。匠夫疲於日夜，餉饋勞於轉輸，妻還子去，道路相繼，春夏以來，略無休息。况去歲不稔，生民乏食，力不能堪。應須興役，請俟農隙。」從之。丁未，內史門下奏：「制：『皇甫延爲鷹揚軍大將軍兼攝大府卿，秦彦爲左右衛大將軍，盧能訓爲神虎衛大將軍。』三人曾坐罪削職，雖因赦復官，更無功効，不合遷擢。請罷之。」制：「可。」唯皇甫延勿罷。」戊申，親醮于毬庭。
0067:五月丁巳，以旱，赦。辛未，再雩。
0068:秋七月庚戌，幸興王寺。己未，日本對馬島遣使，押還被罪逃人良漢等三人。戊寅，東女眞元甫古舍等二十六人來，獻土物。
0069:八月己卯朔，。中樞使禮部尙書鄭傑卒。辛丑，親饗年八十以上僧俗男女一千三百四十三人，篤廢疾僧俗男女六百五十三人、孝子、順孫、節婦十四人于毬庭，賜物有差。甲辰，龜州郞將康隣，昌州別將康彦、崔立等，捕殺蕃賊六人。乙巳，東女眞歸德將軍豆也弗等三十一人來，獻土物。
0070:九月己酉朔，東北面兵馬副使金化崇奏：「女眞寇邊，遣軍士擊斬五十九級。」遣閤門通事舍人徐亶，賜敎曰：「爾富蘊兵謀，遐分閫寄，偵戎醜之作梗，擾我邊封，聘婉畫以出奇，形玆捷奏。顧多俘馘，可獎勞庸，今差閤門通事舍人徐亶，往彼宣諭。賜爾衣對、綵段&#91;11&#93;、銀器，其軍前員將，隨等第，亦賜匹段&#91;11&#93;。」甲寅，西北面兵馬使朴宗道奏：「昨率軍將，巡行關外，遇東蕃賊，擊斬十餘級，奪戰馬二十匹，鎧仗無算。」王優獎之。
0071:冬十月丁亥，東北面兵馬使奏：「蕃賊寇邊，遣兵馬錄事尹甫、敬忠，長州防禦使金旦等，追擊斬二十餘級。」庚寅，幸三角山，壬寅，。還京都。丁未，契丹東京回禮使撿&#91;14&#93;校工部尙書耶律守行來。
0072:十一月庚申，設八關會，月食在望，以十三日爲初會。
0073:十二月戊寅朔，契丹遣恩州刺史劉從備來，賀生辰。
0074:六年[编辑]
0075:○(壬辰)六年春正月戊申朔，放朝賀。甲寅，以崔惟善爲翰林學士。丙辰，東女眞懷化將軍包加主等來，獻良馬。丙寅，東女眞正甫馬波等男女四十八人請入定州關外爲編戶，賜田宅，處之內地。甲戌，西女眞寧塞將軍高反知，東女眞歸德將軍多老等數十人來，獻良馬。
0076:二月丁丑朔，安西都護府，地震。戊寅，冊延德宮主李氏爲王妃。庚辰，東蕃元甫阿麟等二十九人來，獻良馬。辛巳，新築社稷壇於皇城內西。戊子，親幸祀事，賜執事員吏爵一級。隨駕軍士，賜物有差，又賜築壇監役員吏職一級。
0077:三月丁未，王如大安寺，飯僧。庚戌，以李子淵守太尉。乙卯，以金元鼎爲御史大夫。戊午，命太史金成澤撰十精曆，李仁顯撰七曜曆，韓爲行撰見行曆，梁元虎撰遁甲曆，金正撰太一曆，以禳來歲灾祥。壬戌，王如玄化寺，飯僧。壬申，三司奏：「耽羅國歲貢橘子，改定一百包子，永爲定制。」從之。
0078:夏四月己卯，以王務崇爲中樞院左副承宣，崔成節爲中樞院右副承宣殿中侍御史。丙戌，幸大安寺，以修葺功畢，設落成道場。丁亥，以李仁靖檢校司徒尙書左僕射，仍令致仕。壬寅，沒蕃人毛阿眞率男婦十六人還。
0079:五月庚戌，北路三撒村賊魁高演與蕃兵，圍淄潭驛。兵馬錄事金忠簡，慈州防禦判官張立身等，率兵出戰，大破之，乘勝追擊，斬擄五十餘級。甲寅，王以旱，避正殿，减常膳，令中外慮囚。乙卯，東女眞酋長高之問等二十五人來，獻土物。戊午，制曰：「頃在統和閒，丹兵入寇，我皇考顯宗，避難于山南。于時，尙書右僕射朴暹負絏扈從，克著勤勞，比及收復京城，終始一節，以安社稷。可圖形閣上，以示來者。」癸亥，命文武常叅以上，及致政舊臣，各上封事，陳時政得失。
0080:六月乙亥，設金剛道場於文德殿，禱雨，大雨。戊寅，宋進士張廷來，授秘書校書郞，敎曰：「魏之樂毅，翼彼燕王，吳之陸機，歸諸晋室，皆因遭際，式契一同。汝二謝名流，三張世襲，登俊造而飛價，曄儒雅而飭身。周遊不羈，縱丈夫之志，寅緣有素，臻君子之邦。旣諧得士之昌，深慰思賢之竭。授汝文職，輔予朝綱，他山之石，諒符於我。用合浦之珠，休擬於言旋，預推肩一之心，終贊膺千之運。今賜汝敎書一道，幷賜衣帶、綵段&#91;11&#93;、白銀等物，至可領也。」己卯，東女眞高之問等航海，來攻三陟縣臨遠戍。守將河周呂率兵出城，徇于軍曰：「彼衆我寡，若人自爲戰，不愛其身，則戰必勝矣。」遂擁干挺刃而進。適有安邊都護判官金崇鼎巡所管諸戍，行至近境，賊聞其角聲，謂援兵徑至，遂驚亂。周呂軍，乘勝擊之，俘斬十餘級，賊奔潰。
0081:秋七月戊午，以崔惟善爲刑部尙書，李令幹爲禮部尙書，王祚爲戶部尙書，庾逵爲工部尙書，金顯爲散騎常侍。
0082:八月癸酉朔，制：「以韓式、文質、牛奇理、金悅等，於聖考南巡，扈從有功，並追贈左右衛上將軍。」乙酉，致仕撿&#91;14&#93;校太師尙書左僕射崔輔成卒，輟朝一日。宋商林興等三十五人來，獻土物。辛卯，宋咸州沒蕃高士文，自東女眞來投。
0083:九月癸卯朔，以金元鼎同知中樞院事，李令幹爲翰林學士。宋商趙受等二十六人來，獻土物。壬子，宋商蕭宗明等四十人來，獻土物。己未，東女眞將軍沙時賀等四十人來，獻駿馬。庚申，設百高座道場於會慶殿三日，飯僧三萬於毬庭及諸名寺。
0084:冬十月癸未，冊姪璥守太保兼尙書令。丙戌，錄蘇康漢平虜鎭戰死之功，贈興威衛上將軍。甲午，冊姪暟守太尉兼尙書令。
0085:十一月甲辰，御宣政殿，御史臺奏論時政得失。乙丑，以張廷爲右拾遺。
0086:十二月壬申朔，契丹遣永州刺史耶律士淸，來賀生辰。甲午，致仕門下侍郞平章事金令器卒，輟朝三日。
0087:七年[编辑]
0088:○(癸巳)七年春正月丙午，白氣貫日，竟天。丙辰，太白晝見。
0089:二月乙亥，彗出庫樓，入翼，長丈餘。丁丑，東女眞阿夫漢等三十三人來，獻駿馬，又贖還沒蕃六人，職賞有差。耽羅國王子殊雲那，遣其子陪戎校尉古物等來，獻牛黃、牛角、牛皮、螺肉、榧子、海藻、龜甲等物，王授王子中虎將軍，賜公服、銀帶、彩段&#91;11&#93;、藥物。
0090:三月戊申，賜禹相等及第。
0091:夏四月丁酉，親醮于毬庭。
0092:六月癸未，王受菩薩戒於乾德殿。
0093:秋七月戊午，禮司奏：「謹按《唐書》：『玄宗天寶八載閏六月庚寅，上親謁大淸宮，冊聖祖玄元皇帝等五尊號，御含元殿，受群臣上冊，大赦天下。』乞依此制，每閏月朔，御便殿視朝。」制可。己未，以李子淵、王寵之爲門下侍郞平章事，金廷俊、朴成傑並叅知政事。辛酉，東女眞懷化將軍古刀達等三十人來，獻馬，幷還沒蕃人，賜物加等。
0094:閏月癸未，東北路文、湧二州大水，漂沒民戶百餘，遣使宣慰。
0095:八月丁酉，御史臺上言：「准尙書工部奉制：『羅城東南隅，高岸者，所以補都邑之虛缺，今爲川潦襄壞，宜徵役夫三四千人修防。』當司勘會其岸傍邊，皆是田疇，恐損禾稼，請待收獲。」從之。
0096:九月甲申，御史臺奏云：「宮城外諸曹侍臣，夙夜侍從，寓宿無所。竊審中朝之制，諸詞臣同會於舍人院，今制誥員僚，請於翰林院寓宿。」制可。丙戌，幸西京。庚寅，次安西都護府，留三日。辛卯，次北嵩山神光寺，設羅漢齋，宴諸王宰樞侍臣。癸巳，登都護府南山，召親王宰樞侍臣，置酒，至夜而罷。
0097:冬十月丙申朔，日食。庚子，駕至大同江，御樓船，宴諸王宰樞。壬寅，幸興福寺，遂御大同江樓船，宴上將軍以上臣僚。甲辰，饗孝順、義節、鰥寡、孤獨，賜物有差。己酉，設八關會，幸興國寺。癸丑，宴東班常叅以上，西班郞將以上於長樂殿，賜帛有差。甲寅，幸重興寺。乙卯，車駕發西京，御大同江樓船，東望江岸，命將軍鄭曾等八人射。郞將惟現矢過江，王嘉獎之，遂宴諸王宰樞侍臣。丙辰，留守使戶部尙書王夷甫等，至生陽驛辭，各賜公服一襲。丁巳，次慈悲嶺彌勒院，行香施衣。行過岊嶺，道有一婦抱兩孩兒，王憐之，賜米。辛酉，至自西京。
0098:十一月己丑，制曰：「《書》云：『一人元良，萬邦以貞。』太子國之本也，定立儲副，嫡庶有別，所以重宗統，一民心也。凡有國家者，惟此爲急，延德宮妃長子烋，可改名勳，立爲太子。」
0099:十二月丙申朔，契丹遣利州刺史蕭素，來賀生辰。
0100:八年[编辑]
0101:○(甲午)八年春正月丙寅朔，放朝賀。壬申，東女眞中尹英孫等十八人來，獻名馬。
0102:二月癸卯，冊勳爲王太子。其冊曰：「粤自生民置君，覽萬機而允理，立嗣必子，歷百世以弗磨，是爲通規，匪由私愛。朕謬據元元之首，思弘永永之休。國本貞于植寧，孫謀光于錫羨。但綴旒而在慮，方主器以佇賢，果能蒙祐琁旻，毓明琅震。旣亶聰而稔譽，宜貳體以躋榮。咨!爾長子勳，汪度包寬，嶷姿挺秀。處齠年之列，不雜群嬉，昵耈德之流，樂聞善道，重海之謳歌胥洽，盈庭之矚注僉同。是用陟紫殿之副尊，示靑牆之峻級，練辰斯吉，綸霈特豐。今遣使兼太尉守門下侍郞王寵之，使副兼司徒尙書右僕射朴成傑等，持節備禮，冊命爾爲王太子。於戱!劉徹之七歲登儲，信爲美事，周昌之三朝問竪，可俟勤誠。勉乃令圖，率玆芳烈，饗高位而彌惕&#91;15&#93;，服正言之惟師。俾嘉淑以有彰，亦撫監而無忽。敬佩予訓，不其偉歟？」丙午，御神鳳樓，大赦，凡有職者，加一級。癸丑，饗于宗廟、山陵，宴群臣於乾德殿，賜幣有差。
0103:三月甲戌，賜勒留東女眞阿骨等五十九人，布物有差。
0104:夏四月庚戌，加李子淵太傅。制赦前見罷員吏，皆復其官。壬子，北女眞寧塞將軍高遮等三十九人來，獻駿馬。己未，賜柳善餘等及第。是月，遣給事中金良贄如契丹，告立太子。
0105:五月己卯，加國內名山大川神祇，聰正二字功號。耽羅國遣使，賀冊立太子，加使者十三人職，梢工傔從，賜物有差。乙酉，震會慶殿。
0106:六月丁未，王受菩薩戒於內殿。
0107:秋七月庚午，宋商趙受等六十九人來，獻犀角、象牙。己丑，王子生，賜名顒。是月，契丹始設弓口門欄于抱州城東野。
0108:八月壬子，以中樞院使金元鼎爲西北面兵馬使。庚申，東路兵馬使奏：「長州地高且險，城中無井，乞令設柵南門外平地，徙民居之，有急入城。」從之。
0109:九月己巳，錄壬辰，年淄潭驛破賊之功，賞軍士職有差，賜物優厚。庚午，宋商黃助等四十八人來。
0110:冬十月乙未，東女眞柔遠將軍尼多弗等二十八人來，獻駿馬，歸我被擄人信金、位奉、暹禮等三人。且言「蕃人實彬、鹽漢、比丹、摩里弗等四人，曾受契丹官爵，聞王惠愛異土之人，願得入覲，故謹與俱來。」賜尼多弗、實彬、塩漢、比丹、摩里弗職加等，其餘賜物有差。甲辰，契丹橫宣使益州刺史耶律芳來。
0111:十一月甲子，契丹宣諭使益州刺史耶律幹來。
0112:十二月庚寅，契丹遣復州刺史耶律新來，賀生辰。有司請：「追贈太祖功臣大匡千明等三千二百人次第職。」從之。辛亥，命：「揀&#91;16&#93;東宮侍衛公子及給使。」
0113:九年[编辑]
0114:○(乙未)九年春二月乙巳，東女眞奉國將軍尼多弗等二十七人來，獻土物。戊申，寒食，饗宋商葉德寵等八十七人於娛賓館，黃拯等一百五人於迎賓館，黃助等四十八人於淸河館，耽羅國首領高漢等一百五十八人於朝宗館。
0115:夏四月辛丑，雨雹、雪。
0116:五月辛酉，契丹遣耶律革、陳顗，來冊王。詔曰：「卿嗣立世勳，茂修文敎，効珍職篚，尊獎於皇家，奕慶藩圭，撫寧於靑域。屬玆行禮，思與同休。爰特降於冊函，仍優加於賄命，式昭眷想，當體恩榮。今差匡義軍節度使耶律革等，往彼，備禮冊命。仍賜車輅、冠服、圭劒等，及特賜諸物，具如別錄，至可領也。」冊曰：「王者，禮遇群后，懷和萬邦，錫以彤玈，寵价藩之功茂，賜之膰胙，表王室之慶成。順考前規，允膺休典。朕甫鍾嘉運，勉徇鴻名。緜蕝之儀，適交修於朝右，蓼蕭之澤，宜遐冒於海隅。妙簡靈辰，式揚昆命。匡時致理竭節資忠奉上功臣開府儀同三司守太保兼中書令上柱國高麗國王，食邑一萬戶、食實封一千三百戶王徽，淹融迪裕，忠肅秉彝。木德司仁，旁鍾於醇粹，珠衡挺異，逈賦於英標。而自嗣興乃邦，纘服前烈，樹桓文之遐業，撫辰卞之全封。善政其蘇，驩謠允穆。賓王請朔，久堅事大之誠，候律占風，克謹守邦之職。作皇家之外蔽，壯戎翰之中權，實寬東顧之憂，率資北面之力。存逢邦慶，永念世勳，乃臨遣於使騑，特進加於朝冊。維師陞秩，奉邑增封，申昭柔遠之恩，式協疇庸之典。今遣使匡義軍節度使饒州刺史兼御史大夫耶律革，使副崇祿卿護軍陳顗，持節備禮，冊命爾，爲守太師、加食邑五千戶、食實封五百戶，餘如故。於戱!鸞冕八章，異其數，象輅九旂，昭其文。講備物於曲臺，溢榮暉於列國，斂膺殊禮，永懋令圖。矧當熙盛之期，益著匡寧之績，儀形群岳，貽燕後昆。寶朕訓言，膺受繁祉。」王受冊于南郊。癸亥，遣利州刺史蕭祿，來冊王太子，官告曰：「古之諸侯，厥有世子，貞列邦而爲重，守冢社以惟艱。永念亢宗，必先立嫡。近省來奏，深嘉乃誠。爰念禀朔尊王，盖絶專封之禮，瞻天請命，固求樹本之恩。特擧舊章，懋膺榮典。匡時致理竭節資忠奉上功臣開府儀同三司守太傅&#91;17&#93;中書令上柱國高麗國王，食邑一萬戶、食實封一千三百戶王徽子勳，憑積德之厚，禀貽謀之休。越在齠年，鬱爲雅器，綴冑筵而讓齒，趨師席以叅玄。而况寶系莫竟，昌源寢遠。肯堂肯構，旣克紹於世風，拜後拜前，是倂敷於朝典。顧三韓之右地，摠百濟之舊名，榮分父母之邦，爵復公侯之始。示予綏援，弘爾善祥。於戱!當紈綺之齡，受絲綸之寵，黑轓異等，玄袞升華。所宜崇孝敬以承親顔，敦信厚而儀公族。勿驕勿惰，有初有終，欽玆惟休，無忝慈訓。可特封三韓國公。」太子，迎命于閤門庭。乙亥，大雨雹。
0117:秋七月丁巳朔，都兵馬使奏：「契丹前太后皇帝，詔賜鴨江以東，爲我國封境。然或置城橋，或置弓口欄子，漸踰舊限，是謂不厭。今又創立郵亭，蠶食我疆，魯史所謂：『無使滋蔓，蔓難圖也。』宜送國書於東京留守，陳其不可，若其不聽，遣使告奏。」於是，致書東京留守曰：「當國，襲箕子之國，以鴨江爲疆。矧前太后皇帝，玉冊頒恩，賜茅裂壤，亦限其江。頃者，上國入我封界，排置橋壘。梯航納款，益勤於朝天，霤闥抗章，乞復其舊土，至今未沐兪允，方切禱祈。又被近日來遠城軍夫，逼邇我城，移設弓口門，又欲創亭舍，材石旣峙，邊民騷駭，未知何意。伏冀，大王親隣軫念，懷遠宣慈，善奏黈聰，還前賜地。其城橋弓欄亭舍，悉令毁罷。」庚申，以崔冲爲內史令，仍令致仕。李子淵爲門下侍中判尙書吏部事，金廷俊爲內史侍郞平章事，朴成傑爲內史侍郞平章事上柱國，金元鼎爲尙書左僕射叅知政事兼太子少保。契丹康慶遵等十五人來投，歸我沒蕃人五十三口。癸亥，以智猛守司空，仇勝爲刑部尙書，金所寶爲戶部尙書，皇甫延爲工部尙書。皆以武職，兼之。壬申，東女眞首領耶時老等二十六人來，獻土物，職賞有差。癸酉，制曰：「先妣太后親姊金氏，當寡人與德宗幼少之時，保護有勞。朕欲封崇爵邑，酬答&#91;18&#93;前勞，宜令中樞院，准制施行。」
0118:八月庚寅，慮囚。己亥，尙書吏部奏：「檢校將作少監庾恭義，大匡黔弼之曾孫，前有所犯，久滯散秩。曾降制旨，太祖配享功臣之後，雖有罪犯，並須敍用，今恭義宜授肅州防禦使。」門下省奏：「恭義曾犯諂&#91;19&#93;諛，名載罪籍，不可敍用。况牧民之寄，重於製錦，苟非其人，必傷其手。請罷之。」制可。
0119:九月癸亥，契丹興宗告哀使鴻臚少卿張嗣復來。王聞嗣復過鴨綠江，减常膳，輟音樂，禁屠宰，斷弋獵。乙丑，王服索襴，率百官，出昌德門前，嗣復傳詔。擧哀行服，輟朝市三日。辛未，禮賓省奏：「宋都綱黃忻狀稱：『臣携兒蒲安、世安來投，而有母年八十二在本國，悲戀不已。』請遣還長男蒲安供養。」王曰：「越鳥巢南枝，况於人乎!」許之。丙子，遣知中樞院事崔惟善，工部侍郞李得路如契丹，弔喪會葬。
0120:冬十月乙酉，生辰回謝使戶部侍郞崔宗弼，還自契丹，奏：「禮部云『帝名宗眞，汝名犯宗字，宜改之。』臣於表狀，改稱崔弼。」門下省奏：「宗弼宜答&#91;18&#93;以：『我國不知所諱，誤犯之，表章所載，未敢擅改。』彼若强之，但减點畫，庶合於禮，宗弼擅改表文，有辱使命，請科罪。」原之。丙申，制曰：「古先帝王，尊崇釋敎，載籍可考。况聖祖以來，代創佛寺，以資福慶。寡人繼統，不修德政，灾變屢見。庶憑法力，福利邦家。其令有司，擇地創寺。」門下省奏：「自古聖帝明王，無有創起寺塔，以致太&#91;5&#93;平。惟崇重法門，愼省政敎，不傷民力，則自然宗社靈長。昔達摩對武帝言：『造寺造塔，殊無功德。』是尙無爲功德，不尙有爲功德也。且聖祖創寺者，一以酬統合之志願，一以厭山川之違背耳。今欲增創新寺，勞民於不急之役，怨讟&#91;20&#93;交興毁傷山川之氣脉，災害必生。神人共怒，非所以致太&#91;5&#93;平之道。」不納。
0121:十一月乙丑，幸東池，檢校衛尉少卿崔成節，無故入至帳殿前，王驚命下獄。法司奏：「闌入御所者，斬。」王曰：「雖律有正條，以此加刑，是爲苛政，又文筆有用，可原之。」門下省駁奏，不納。契丹東京回禮使檢校工部尙書耶律道來。
0122:十二月甲寅朔，契丹遣金州刺史耶律長正，來賀生辰。
0123:十年[编辑]
0124:○(丙申)十年春正月辛未，隕石于黃州，聲如雷。甲戌，東女眞奉國將軍阿加主等五十人來，獻駿馬三十二匹。
0125:二月甲午，有司奏：「沒蕃人廉可偁，軍器丞位之子，三韓功臣司徒邢明之孫。於庚戌，年中，充環衛公子軍役，會丹兵闌入，京城震騷，奉二親，避兵于故鄕峯城縣，道遇賊，被虜而去，淸寧元年正月，携一子亡來。請可偁父祖永業田舍，並令還給。」制曰：「可偁功臣苗裔，丁年被俘，棄蕃土妻兒，惟携一子，皓首而歸，深可憐憫。可給舊業田廬。」癸卯，始創興王寺于德水縣。己酉，耽羅國獻方物。
0126:三月甲寅，冊子蒸，爲國原侯。王潛御便次，觀禮訖，召侍中李子淵，叅知政事金元鼎，尙書左僕射智猛等，置酒達曙。
0127:閏月癸未朔，告朔于太&#91;5&#93;廟。乙酉，守司空尙書右僕射致仕高烈卒。烈善射，屢立軍功，爲一時名將。及沒，聞者皆惜之，輟朝三日，令百官會葬。
0128:夏四月丙寅，以智猛守司空。丙子，御乹德殿覆試，賜李幹方等及第。
0129:秋七月丁酉，以東蕃賊，屢侵邊境，遣東路馬兵貳師侍御史金旦，往討之。旦誓衆曰：「臨敵忘家，以身徇國分也，我生死正在今日。」三軍感激奮勵，勇氣自倍，破其屯落二十餘所，賊大潰，獲兵仗羊馬無算。
0130:八月戊辰，以決內外死囚，避正殿，素膳停樂。西京留守報：「京內進士明經等諸業擧人，所業書籍，率皆傳寫，字多乖錯。請分賜秘閣所藏九經、漢、晋、唐書、論語、孝經、子、史，諸家文集，醫、卜、地理、律、算諸書，置于諸學院。」命有司，各印一本，送之。庚午，飯僧三萬。
0131:九月甲申，制：「諸州牧、刺史、通判、縣令、尉及長吏，政績勤慢淸濁，百姓貧富苦樂，可遣使按驗。」所司乃以程驛民吏，勞於迎送，請停之。王曰：「朕惟先代，頻遣使臣，採訪民瘼，故諸道宰民者，悉務淸廉，以安民庶。近來，綱紀㢮紊，且無懲革，不勤公事，但謀私利，要結權豪。里巷多囊橐之收，田原罕桑麻之勸。或地有魚鹽梓漆，或家有畜産貲財，皆被侵奪，若有恡之者，卽假事，嚴加枷杖，傷其性命。懷寃抱痛，無所告陳，閒有欲正之者，又因貴要之囑，卒莫能行，蠹民之害，日益月滋。官吏旣已如此，小民安得聊生？朕晨夕孶孶，庶幾釋其煩弊，而當軸秉鈞者，不以爲可，論說紛紛，何哉？今以兼侍御史刑部員外郞李攸績爲山東南忠、慶、尙州三道撫問使，兼御史雜端兵部郞中金若珍，禮部郞中崔尙，並爲山南晋、羅、全、淸、廣、公、洪州七道撫問使，兼監察御史、試殿中內給事安民甫爲關西、北關內三道撫問使，監察御史閔昌壽爲關內東道撫問使，分道發遣，毋或阻滯。」
0132:己丑，祀太一於壽春宮，以禳火灾。癸巳，命太子與諸王，置酒東池樓，召秀才崔應、李曙，御室忠，令賦東池尋勝詩，各賜匹段&#91;11&#93;。制曰：「近覽日官所奏，數有天變。此盖寡人德薄，政令不一所致也，鰓鰓以懼，夙夜未遑，自今月，避正殿，减常膳，庶答&#91;18&#93;天譴。凡百卿士，各愼爾位，直言予過，無有所隱。」丙申，制曰：「釋迦闡敎，淸淨爲先，遠離垢陋，斷除貪欲。今有避役之徒，托號沙門，殖貨營生，耕畜爲業，估販爲風。進違戒律之文，退無淸淨之約，袒肩之袍，任爲酒甖之覆，講唄之場，割爲葱蒜之疇。通商買賣，結客醉娛，喧雜花院，穢臭蘭盆。冠俗之冠，服俗之服，憑托修營寺院，以備旗鼓歌吹，出入閭閻，搪揬市井，與人相鬪，以致血傷。朕庶使區分善惡，肅擧紀綱，宜令沙汰中外寺院，其精修戒行者，悉令安住，犯者以法論。」
0133:冬十月己酉朔，日本國使正上位權隸滕原，朝臣賴忠等三十人來，館于金州。辛亥，王太子見于太&#91;5&#93;廟。壬戌，親祫于太&#91;5&#93;廟，加上九廟尊號，祭畢，御齋宮，受群臣賀。還御神鳳樓赦，制曰：「朕謬承祖禰之遺芬，統山河而守業，日新一日，雖休勿休。丐懷永於寶圖，竭奉先於宗祏。今者，躬虔祫禮，遹振德音，思與群生，同玆丕慶，可大赦中外。」
0134:十一月辛巳，宋商黃拯等二十九人來，獻土物。是日，初雪，百官表賀。壬午，幸內帝釋院，以僧海麟爲王師。壬辰，設八關會，幸法王寺。甲午，東女眞耶賜老等五十人來，獻土物。
0135:十二月戊申朔，契丹遣永州刺史蕭惟新，來賀生辰。丙辰，中外進箋，賀王太子長興節於壽春宮。斬東女眞柔遠將軍沙攴何等二人，以嘗劫掠朔州人物也。是歲，作長源亭於西江餠嶽之南。
0136:〈世家卷第七〉
fascicle:008
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:文宗二[编辑]
0003:十一年[编辑]
0004:○(丁酉)十一年春正月戊寅朔，放朝賀。己丑，以高維爲右拾遺。中書省奏：「維系出耽羅，不合諫省，如惜其才，請授他官。」從之。乙未，隕石于黃州，聲如雷。
0005:二月癸酉，設消灾道場于乾德殿五日。
0006:三月乙酉，契丹遣蕭繼從、王守拙，來冊王，詔曰：「卿控臨祖服，藩屛皇家。薦號龍庭，方畢推崇之禮，均休兎域，宜行冊拜之恩。式示寵頒，用昭溫睠。今差天德軍節度使蕭繼從，左千牛衛大將軍王守拙等，充封冊使、副，幷賜卿冠服、車輅、銀器、匹段&#91;1&#93;、鞍馬、弓箭等，具如別錄，至可領也。」冊曰：「我國家，重蒼睠命，累聖垂休。推恩信於萬邦，寧分中外?褒功勳於庶位，詎隔邇遐?眷三韓閫閾之雄，限伯禹方隅之表，其有踐開靑社，遙控紫庭，紹匡合之覇圖，修委輸之臣節。雖日中有子，曾申錫於王封，而天下同文，旋弼成於帝化。屬均大慶，思答&#91;2&#93;洪勳，爰卜臧辰，式頒寵典。咨！爾匡時致理竭節資忠奉上功臣開府儀同三司守太師兼中書令上柱國高麗國王，食邑一萬五千戶、食實封一千八百戶王徽，精儲龍宿，傑出雞林。博通幼尙於詩書，聰悟生知於禮樂。宏謀秘奧，常探金樻之編，敏思遒姸，已著錦樓之集。粤自襲爵朱蒙之國，宣風玄菟之鄕，以寬猛董雄師，以惠和凞雅俗。膏雨霈一方之澤，景星爲千古之祥。當聖考臨軒，頗盡匡周之禮，迨冲人纂業，尤堅奉啓之誠。剡華楮以飛章，匭靑茅而入貢，載觀忠義，無替敬恭。近者，迫群輿懇切之詞，推寡眛優崇之號，勉從勤請，遂擧盛儀。方覃象魏之恩，首獎桓文之略。是用移晉相專車之秩，陞漢臣獨坐之班，兼益戶封，倂昭宸獎。今遣使天德軍節度使蕭繼從，使副左千牛衛大將軍王守拙，持節備禮，冊命爾，爲兼尙書令，加食邑五千戶、食實封二百戶。於戱！飛龍在運，白馬伸盟，寵錫彤弓，位冠於五侯九伯，榮調玉鉉，權崇於四輔三公。矧乃居先人賜履之邦，襲伯氏揚旍之寄，弼翊可以希於善善，拊循可以慕於優優。宜樹芳猷，別凝茂績，應福謙於神道，契助順於天心，敬戒於玆，長守富貴。」王率百官，受冊于南郊。契丹又遣蕭素、柴德滋，來冊王太子，詔曰：「卿，慶鍾王胤，幼標聰悟之名，爵列國公，早被豐優之命。束蕝屬行於成禮，編筠思洽於殊休，宜有寵頒，式符眷矚。今差利州管內觀察使蕭素、司農卿柴德滋，充封冊使、副，幷賜卿冠服、車輅、銀器、匹段&#91;1&#93;、鞍馬、弓箭等，具如別錄，至可領也。」冊曰：「朕嗣守丕圖，奄宅緜宇，徇縉紳之抗䟽，束茅蕝以陳儀。上奉慈顔，方增於懿號，下褒眇德，亦被於虛稱。載惟延賞之恩，宜擧襲封之典。咨！爾匡時致理竭節資忠奉上功臣開府儀同三司守太師兼中書令上柱國高麗國王，食邑一萬五千戶、食實封一千八百戶王徽子勳，鵷鶵瑞質，騄駬奇蹤，挺歧嶷之英姿，蘊溫良之妙德。肯堂承訓，允符作室之言，良冶傳芳，期肖爲裘之業。爰自綺紈之歲，已膺綸綍之榮，今屬玉檢推尊，銷金在運，率土皆霑於慶宥，承家宜被於寵靈。特霈筠編，茂均蕭澤。是用遣使利州管內觀察使蕭素，使副守司農卿柴德滋，持節備禮，冊命爾，爲順義軍節度使朔武等州觀察處置等使崇祿大夫檢校太尉同中書門下平章事使持節朔州諸軍事行朔州刺史上柱國三韓國公，食邑三千戶、食實封五百戶。於戱！爵䟽五等，首冠於侯&#91;3&#93;封，寄重十連，兼提於相印，服是休美，永惟敬哉。」太子，率宮官百僚，詣南郊受冊，王潛幸觀禮。丙申，吏部奏：「配享功臣侍中崔肅曾孫懋，請依丙申，年祫禮赦文，以蔭，加戶部令史同正。」從之。癸卯，以異惟忠同知中樞院事，任從一爲尙書左僕射，王懋崇爲御史大夫，金元晃爲工部尙書。
0007:夏四月丙辰，幸佛日寺，飯僧。壬戌，制曰：「去年遣使，請罷弓口門外郵亭，時未撤毁，又於松嶺東北，漸加懇田，或置庵子，屯畜人物。是必將侵我疆也，當亟請罷之。」中書省奏：「彼朝時無擾邊，且新皇帝卽位，來加冊命，今未回謝。先言疆場之事，似爲不可。」王曰：「彼若先置城柵，則非惟噬臍，彼必謂我不覺也。宜於仲秋，先遣使謝冊，繼行奏請。」丙寅，詔曰：「兩行封冊使副，同時偕至，中外吏民，疲於支待。其有錯誤當坐者，皆放除之，其所過州縣，減今年租稅之半！受冊時，諸執事及升壇陪位官，常叅以上並增級，鄕職以下加同正職，掌固、筭士、書手、近仗軍頭，皆許登仕，其餘軍卒，賜物有差！」癸酉，賜李晙等及第。
0008:五月丁丑，設消灾道場于壽春宮三日。戊寅，禮部奏：「自孟夏，雨澤愆期，又廣州報，田野乾焦，殆失歲望。請於松岳、東神堂、諸神廟、山川、朴淵等五所，每七日一祈，又令廣州等州郡，各行祈雨。」制可。壬午，禱雨于諸神廟。丙戌，東女眞懷化將軍高都達等二十五人來，獻土物。丁亥，興盛宮妃徐氏卒。戊子，再禱，乃雨。
0009:六月丁未，契丹東京持禮回謝使檢校工部尙書耶律可行來。戊辰，東女眞柔遠將軍要於乃等二十五人來，獻土物。
0010:秋七月戊子，設消灾道場于乾德殿五日。壬辰，命有司，試宋投化人張琬所業遁甲三奇法、六壬占，授太史監候。甲午，饗年八十以上男女及孝、順、義、節、鰥、寡、孤、獨、廢疾者於毬庭，賜物有差。辛丑，御宣政殿，聽斷中外重刑。
0011:八月丁未，宋商葉德寵等二十五人來，獻土物。丙寅，以秘書省校勘慶鼎相權知直翰林院，中書省言：「鼎相鉄匠之裔，不宜淸要職，請削之。」王曰：「『采葑采菲，無以下體』，盖貴其可用者耳。鼎相才識有可採用，豈宜論其世系。」不允。丁卯，宋商郭滿等三十三人來，獻土物。辛未，幸西京，命侍中李子淵，平章事王寵之等留守上都。
0012:九月甲申，遣王夷甫、崔爰俊如契丹，謝賜冊命。
0013:冬十月丁巳，設八關會，幸長慶寺。癸亥，契丹橫宣使，泰州刺史耶律宏來。
0014:十一月丙子，至自西京。丁丑，以金廷俊爲門下侍郞同內史門下平章事。
0015:十二月癸卯朔，契丹遣右諫議大夫王宗亮，來賀生辰。丁未，遣尙書戶部侍郞安民甫如契丹，賀太皇太后生辰。己酉，遣尙書工部侍郞崔繼游，賀天安節。辛亥，左僕射智猛，以老乞退，優詔不允。中書省奏曰：「七十而致仕，禮也，請許之。」制曰：「予嘗以智猛之先，有功於國，故未及請老，已許數年侍朝，繼賜几杖。今因所奏，遽改前言，恐猛謂朕爲戱耳。」中書省又奏曰：「伏審禮制，凡老臣知天地之事者，則賜之几杖，今猛徒籍門蔭，而不知天地之事，又無矢石之勞，其餘政事，無所諮訪。若念先臣功勞，則賜一年侍朝可矣，若加以數年，又賜几杖，恐恩禮太過。請收成命。」從之。辛酉，以金元鼎爲內史侍郞同內史門下平章事，金顯爲尙書左僕射叅知政事，韓功敘爲尙書右僕射。御史臺奏：「按官制，左右僕射各一人，今任從一已授右僕射，而功敘又爲之，增一右僕射，不合舊制。請罷功敘。」不允。
0016:十二年[编辑]
0017:○(戊戌)十二年春二月辛亥，都兵馬使奏：「界內鐵貢，舊充兵器，近創興王寺，又令加賦，民不堪苦。請減鹽、海、安三州，丁酉，、戊戌，二年軍器貢鐵，專供興王之用，以紓勞弊。」從之。識者曰：「唐史稱，『列刹盈衢，無救危亡之禍，緇衣滿路，豈益勤王之師。』國家此擧，豈非謬甚?」戊午，內史舍人知東宮侍讀事崔尙奏：「昨伴送丹使王宗亮，夜至金郊驛，宗亮見列炬曰，『郊餞被酒，所以犯夜，燃炬徒隸衣單可悶，後宜侵早啓行。嘗聞貴朝引見客使，勸酒至夜，今觀禮樂，一似中華，歎美不已。然，三詣王府，宴必張燈。我朝之法，惟昏夕許用花燭，人臣會客，雖至侵夜，不得燃燭。』臣亦念，王者向明而治，宜於大昕，接見賓客。况燈燭亦民膏血，費用太多，恐虧儉德。昔陳敬仲飮桓公酒，辭公火繼之命曰，『臣卜其晝，未卜其夜。』乞自今，宴好之禮，止令卜晝，辭歸之禮，宜用會朝時。」從之。辛酉，契丹遣檢校尙書右僕射蕭禧，來告太皇太后喪。王以玄冠素服，迎之。
0018:夏四月壬子，地震。丙辰，東女眞柔遠將軍多老等來，獻良馬。
0019:五月庚辰，東女眞歸德將軍霜昆等三十三人來，獻良馬，賜衣服、器皿有差。戊子，王如奉恩寺，冊海麟爲國師，爛圓爲王師。壬辰，制曰：「時當盛農，雨澤愆期，恐有寃獄，以致天灾。」遂放輕繫。
0020:六月壬寅，契丹遣左領軍衛上將軍蕭偘，來致太后遺物。戊申，中書門下省奏：「伏審制旨，太史監候李神貺，察風雲水旱之候，罔有差違，勿拘考績，擢授八品。神貺，未知世系，初入朝行，再被論奏，且候察乃其職也，不宜超授。」制曰：「精於其術，未有如神貺者，可依前制。」癸丑，東女眞正朝分大等二十三人來，獻土物，賜物有差。甲寅，王受菩薩戒於乾德殿。
0021:秋七月己卯，中書門下省奏：「伏准制旨，以景昌院所屬田柴，移屬興王寺，其魚梁、舟楫、奴婢，悉令還官。夫宮院，先王所以優賜田民，貽厥子孫，傳於萬世，無有匱乏者也。今宗枝彌繁，若欲各賜宮院，猶恐不足，况收一宮田柴，屬于佛寺，歸重三寶，雖云美矣，有國有家之本，不可忘也。請田民、魚梁、舟楫，仍舊還賜。」制曰：「田柴，已納三寶，難可追還，宜以公田，依元數給之，餘從所奏。」庚寅，制曰：「數年以來，水旱不調，灾變屢見，是皆刑政所失，怨憤所招。若欲仰答&#91;2&#93;天譴，俯慰人望，宜宥罪寬刑，反身修德。其兩京文武南班員吏，有犯當降黜者，及諸州、府、郡、鎭長吏將校，有罪受黜者，主司酌其輕重，依舊敘用。其諂&#91;4&#93;曲奸邪，再犯私罪者，不在此例，公徒私杖以下，原之。」
0022:八月乙巳，宋商黃文景等來，獻土物。王欲於耽羅及靈巖，伐材造大船，將通於宋，內史門下省上言：「國家結好北朝，邊無警急，民樂其生，以此保邦上策也，昔庚戌，之歲，契丹問罪書云，『東結構於女眞，西往來於宋國，是欲何謀。』又尙書柳叅奉使之日，東京留守問南朝通使之事，似有嫌猜，若泄此事，必生釁隙。且耽羅地瘠民貧，惟以海産，乘木道，經紀謀生。往年秋，伐材過海，新創佛寺，勞弊已多，今又重困，恐生他變。况我國文物禮樂，興行已久，商舶絡繹，珍寶日至，其於中國，實無所資。如非永絶契丹，不宜通使宋朝。」從之。
0023:九月己巳朔，忠州牧進新雕《黃帝八十一難經》、《川玉集》、《傷寒論》、《本草括要》、《小兒巢氏病源》、《小兒藥證病源》、《一十八論》、《張仲卿五臟論》，九十九板，詔置秘閣。乙亥，契丹東京回禮使檢校左散騎常侍耶律延寧來。
0024:冬十一月庚午，制：「以靖宗魂堂金銀器，及北朝弔祭禮物繒綵，化成藏經，追福靖宗。」乙酉，東女眞柔遠將軍多老等二十二人來，獻土物。
0025:十二月丁酉朔，契丹遣筵州刺史郭在貴，來賀生辰。東女眞懷化將軍尼冬火等二十六人來，獻土物，各增爵，賜物有差。
0026:閏月丙子，東女眞寧塞將軍古刀達等五十人來，獻駿馬。丙申，晦日食。
0027:十三年[编辑]
0028:○(己亥)十三年春正月丁酉朔，御乾德殿，受朝賀，仍宴諸王輔臣。命平章事致仕金廷俊赴之，夜艾而罷，各賜廐馬一匹。乙巳，東女眞正位沒於金等十八人來，獻駿馬。丁未，東女眞中尹耶施老等三十五人來，獻良馬。
0029:二月丁卯，東女眞正甫吳史等二十二人來，獻駿馬。甲戌，安西都護府使都官員外郞異善貞等進新雕《肘後方》七十三板，《疑獄集》一十一板，《川玉集》一十板。知京山府事殿中內給事李成美進新雕《隋書》六百八十板。詔置秘閣，各賜衣襨。遣告奏使尙書工部員外郞崔奭珍如契丹。乙亥，東女眞寧塞將軍居多弗來，獻方物。御乾德殿，覆試，賜楊信麟等及第。
0030:三月壬戌，命起居注李攸績，監察御史李秉陽，金吾將軍邦賢檢囚，放輕繫六十三人。
0031:夏四月丙子，親禘于太&#91;5&#93;廟。宋商蕭宗明等，乞就街路，瞻望法駕，許之。是日，肆赦。庚辰，知南原府事試禮部員外郞李靖恭進新雕《三禮圖》五十四板、《孫卿子書》九十二&#91;6&#93;板。詔置秘閣，仍賜衣襨。
0032:五月乙未，盜入顯陵廟室，下陵室侍衛大將軍殷貞等獄，罪之。丙辰，制：「兩京百寮樵蘇地，限馬首嶺，樹禁標，違者痛理。」
0033:六月乙酉，制：「靖宗宮人韓氏、小韓氏、韋氏，歲給內莊宅粳米三十石。」
0034:秋八月戊辰，宋泉州商黃文景、蕭宗明，醫人江朝東等將還，制：「許留宗明、朝東等三人。」癸酉，宴年八十以上工部尙書洪揩，上將軍何興休于閤&#91;7&#93;門，王親勸花酒，歡宴盡日，仍賜衣服。又賜酺庶老及篤廢疾男女，孝、順、義、節一千二百八十人于毬庭廊下，西京及諸州郡，亦同日賜酺。乙酉，宋商傅男等來，獻方物。丁亥，制：「兩京及東南州、府、郡、縣，一家有三子者，許一子年十五，剃髮爲僧。」
0035:九月丙申，契丹東京回謝使檢校右散騎常侍耶律延寧來。
0036:冬十月甲申，契丹多于伊、男于陵等二人來投。
0037:十一月乙巳，設八關會，幸法王寺。甲寅，東女眞歸德將軍毛下等二十四人，正甫高史等二十三人來，獻駿馬。
0038:十二月辛酉朔，日食。契丹遣檢校司徒耶律德，來賀生辰。慮囚。
0039:十四年[编辑]
0040:○(庚子)十四年春正月辛卯朔，放朝賀。癸丑，設天帝釋道場于文德殿七日。
0041:二月癸亥，幸長源亭。甲戌，燃燈，王如奉恩寺。
0042:三月丁巳，以李靖恭爲侍御史。
0043:夏四月己未，以王寵之守太&#91;5&#93;尉，金元鼎守司徒，金顯守司空。
0044:五月甲午，親醮于毬庭。
0045:六月庚午，以金義珍知尙書吏部事，楊國楨知御史臺事。
0046:秋七月乙巳，宋商黃助等三十六人來，獻土物。癸丑，東南海船兵都部署奏：「對馬島歸我飄風人禮成江民位孝男。」王賜使者禮物優厚。
0047:八月戊午，制曰：「自夏涉秋，霪雨不止，慮有寃枉，以傷和氣，令御史中丞&#91;8&#93;朴忠，左副承宣姜源廣，左拾遺崔錫，神虎衛大將軍曹玉，慮囚。」癸亥，宋商徐意等三十九人來，獻土物。乙亥，宋商黃元載等四十九人來，獻土物。
0048:九月戊戌，東女眞懷化將軍阿藺等十九人來，獻土物。癸卯，以宋進士盧寅有文才，授秘書省校書郞。乙巳，以異惟忠爲中樞院使。癸丑，慮囚。
0049:冬十一月庚寅，契丹宣賜使高州管內觀察使蕭奧來。戊戌，設八關會，幸法王寺。東女眞歸德大將軍阿家主等三十七人來，獻土物。
0050:十二月丙辰朔，契丹遣永州管內觀察使耶律烈，來賀生辰。甲子，內史門下省火，延燒會慶殿東南廊。
0051:十五年[编辑]
0052:○(辛丑)十五年春正月戊子，太白晝見。癸丑，以異惟忠爲刑部尙書，金化崇爲翰林學士，王懋崇爲戶部尙書判御史臺事，金元晃爲兵部尙書。
0053:二月辛酉，以任從一爲尙書左僕射中樞使。癸未，制曰：「刑政，王化所先，峻則民殘，寬則民慢。刑得其中，陰陽和而風雨順，法失其宜，怨氣積而灾眚作。虐臣酷吏，世常有之，朕遹追訓誥，篤愼典刑，每慮臣虐吏酷，不得其中。自今秋部員吏，精擇委任，使無寃獄。」
0054:三月壬辰，以崔順漢爲戶部尙書，鄭層攝工部尙書。丁酉，以去年門下省直宿日，有火灾，降叅知政事金顯爲左僕射，右散騎常侍崔爰俊判少府監事。己酉，賜羅繼含等及第。
0055:夏四月丙辰，契丹東京回禮使檢校工部尙書蕭嗽思來。甲戌，以張仲英爲工部尙書。
0056:六月癸丑，王如奉恩寺，遂詣國子監，謂侍臣曰：「仲尼百王之師，敢不致敬?」遂再拜。丁巳，以宋進士陳渭爲秘書校書郞，蕭鼎、蕭遷爲閤門承旨，葉盛爲殿前丞旨。渭有文藝，鼎等三人曉音律。己卯，以弟內史令基改爲中書令，其餘嘗爲內史者，皆改中書。
0057:秋八月壬子，東路兵馬使奏：「定州別將耿甫，率二十餘人偵賊，忽遇賊魁阿下費等二百餘人，與戰敗之，斬十數級。請賞其功。」從之。以金行瓊爲翰林學士。戊辰，以崔惟善判尙書禮部事。丙子，宋商郭滿等來，獻土物。
0058:閏月辛巳朔，告朔于太&#91;5&#93;廟。
0059:九月丁卯，都兵馬使奏：「賊酋阿羅弗等犯境，劫掠邊民，平虜鎭兵馬錄事康瑩、西北面兵馬錄事高慶仁率兵追及降魔鎭，敗之，斬獲數十級，多收兵仗，合示褒賞。」從之。戊寅，以任從一叅知政事，王懋崇知中樞院事。
0060:冬十月丁未，以韓功敘檢校司空守尙書左僕射。
0061:十一月庚戌朔，以崔有孚、金陽爲太子左、右庶子，崔尙、李攸績爲左、右諭德，朴忠爲中允，鄭功志、黃抗之爲左、右贊善大夫。辛未，以崔惟善叅知政事權判翰林院事。
0062:十二月庚辰朔，契丹遣檢校太傅寧州刺史蕭述，來賀生辰。丙申，以王寵之爲門下侍中判尙書吏部事，金元鼎爲門下侍郞同中書門下平章事，崔惟善爲中書侍郞同中書門下平章事，異惟忠叅知政事柱國，金元晃爲中樞院事，金義珍爲左散騎常侍同知中樞院事，金良贄爲御史大夫。丙午，以宋人蕭宗明權知閤門祗&#91;9&#93;侯&#91;3&#93;。
0063:十六年[编辑]
0064:○(壬寅)十六年春正月壬戌，東京回禮使檢校尙書右僕射耶律章來。罷金元鼎，出爲西京留守使。
0065:二月己亥，冊子燾爲檢校尙書令守司徒。乙巳，耽羅高叶等來，獻土物。
0066:夏六月丙子朔，東女眞歸德將軍分大等來朝。乙巳，以禮賓卿知御史臺事崔賞知西北面秋冬番兵馬事，禮部侍郞左諫議大夫洪德威爲東北面秋冬番兵馬副使。
0067:秋七月庚申，中樞使兵部尙書金元晃卒，謚毅敬，官其一子。壬申，東女眞毛乃等來朝。
0068:八月戊寅，東女眞勒於乙、亏毛乃等來朝。乙酉，幸興王寺，制曰：「是寺鳩孱已久&#91;10&#93;，巨構將成。今親觀厥功，特申異數。應內外重刑，並降從流配，公徒私杖以下，咸赦除之。董役官吏，並加爵賞！」壬寅，開城侯暟卒。
0069:冬十月己卯，耽羅星主高逸來，獻方物。庚子，東女眞歸德大將軍摩里害、阿加主來朝。
0070:十二月甲戌朔，契丹遣泰州管內觀察使高守正，來賀生辰。
0071:十七年[编辑]
0072:○(癸卯)十七年春正月癸卯朔，宴群臣于乾德殿，賜帛有差。戊申，三司奏：「翼嶺縣及西北面成州篲田場地産黃金，請附貢籍。」
0073:二月甲戌，以刑部侍郞右諫議大夫李攸績爲西北面春夏番兵馬副使、少府少監李得路爲東北面春夏番兵馬副使。丁丑，東女眞歸德將軍懷化等來，獻駿馬。己丑，東女眞歸德將軍霜昆等來，獻良馬。庚寅，以蔣英爲侍御史、尹祚明爲殿中侍御史。
0074:三月丙午，契丹送大藏經，王備法駕，迎于西郊。辛亥，耽羅新星主豆良來朝，特授明威將軍。
0075:夏四月乙亥，賜太子秘閣九經及史傳百家書。辛丑，以李璜爲戶部尙書、朴希仲攝工部尙書。
0076:五月甲辰，御文德殿覆試，賜洪器等及第。
0077:秋七月庚申，以太僕卿閔昌素知西北面秋冬番兵馬事、尙書右承金錫祚爲東北面秋冬番兵馬副使。戊辰，以金元鼎守太尉門下侍中，尋卒。
0078:八月辛卯，以王懋崇爲東北面行營兵馬使、異惟忠判三司事西北面中軍兵馬使、王夷甫兼西京留守使。
0079:九月庚子，制曰：「今歲雨澤不降，西成未期，其令州郡，預備救荒。」壬寅，宋商郭滿等來，獻土物。庚戌，加朴成傑檢校太尉門下侍中，任從一中書侍郞平章事柱國，並依舊致仕。
0080:冬十月庚午，宋商林寧、黃文景來，獻土物。壬辰，幸長源亭。
0081:十一月癸卯，契丹遣益州刺史蕭格來聘。甲子，東女眞歸德將軍摩離害，綏遠將軍多老大等來朝。
0082:十二月戊辰朔，契丹遣右諫議大夫李日肅，來賀生辰。丙戌，以兵部侍郞鄭同祚充西京副留守，大府少卿朴臣厚充東京副留守。
0083:[출처]권8세가8문종2|작성자blisskim
0084:十八年[编辑]
0085:○(甲辰)十八年春正月丁酉朔，放朝賀。辛酉，西北路兵馬使奏：「去壬寅，年，蒙浦村賊謀侵我疆，潛入平虜鎭，設伏折衝、降魔兩戍閒，有化內番長齊俊那知之，來告鎭將。先伏兵草莽以待之，賊果突入。我兵齊發，俘斬甚多。請厚賞俊那金帛。」從之。
0086:二&#91;11&#93;月癸酉，制曰：「准舊例，發遣春秋外山祭告使一十餘道，使命煩多，驛路凋弊。自今，東北兩界監倉使，浿西道按察使，皆兼祭告使，其山南諸道，依舊遣使，以爲恒式。」
0087:三月甲寅，設仁王道場于會慶殿三日，飯僧一萬於毬庭。
0088:夏四月庚午，制：「大雲寺，先王始創，以福邦家。其所給公田，地瘠稅少，齋供不周，加賜良田一百頃。」庚寅，制：「自五月十五日，至七月十五日，於臨津普通院，設粥水蔬菜，以施行旅。」
0089:五月乙巳，命叅知政事異惟忠，饗西女眞寧遠將軍高之知等十三人于禮賓寺，賜例物。
0090:閏月戊辰，東女眞賊首麻叱盖等百餘人，航海寇平海郡南浦，燒民家，擄男女九人。辛未，兵部奏：「軍班氏族，成籍旣久，蠹損朽&#91;12&#93;爛，由此軍額不明，請依舊式，改成帳籍。」從之。
0091:六月辛丑，都兵馬使奏：「賊首麻叱盖等入寇平海，守邊員將，不能追捕，請令憲司斷罪。」從之。
0092:秋七月丁卯，東北面兵馬使奏：「豢猳縣，曾於戊子，年，被東藩海賊攻劫，殺傷男女百餘人，今春又有山火，延燒城堡倉庫及民居，再經禍亂，民不安居。請徙城之，以扼海賊之衝。」詔「移于陽村，在舊城南二千餘步。」丙戌，宋商陳鞏等來，獻土物。庚寅，太僕寺奏「請依舊例，遣六道選馬使。」從之。
0093:八月甲午朔，宋商林寧等來，獻珍寶。
0094:冬十月丙辰，契丹遣檢校右散騎常侍耶律亘來，詔曰：「朕荷累聖之鴻休，纘一寧之嘉祚，勵精求理，寅畏居懷，十稔于茲，四方大定。圓極祐曆，繼薦瑞於昌期，群辟拜章，議推功於眇德。勤請彌切，牢讓靡遑，俯徇輿情，勉應徽號，已定次年元日行禮。卿稱藩作翰，事上輸忠，聞究盛儀，諒增同慶。今差禮賓使耶律亘，賚詔，往彼示諭，想宜知悉。」
0095:十一月己卯，以太子納妃，告景靈殿。壬午，戶部奏：「廣州牧，自春至秋，久旱不雨，重以雨雹，闔境禾穀，一無所收。又鳳州，曾於庚子，年大水，廬舍禾稼，漂蕩幾盡，民無定居。請停兩官轄下發使量田。」從之。
0096:十二月壬辰朔，契丹遣司農卿胡仲，來賀生辰。契丹高奴等三人，黑水包棄等八人來投。
0097:十九年[编辑]
0098:○(乙巳)十九年春正月辛酉朔，放朝賀。甲申，東女眞尼之達等十六人來，獻駿馬。
0099:二月&#91;11&#93;辛卯朔，東女眞首領霜昆等二十二人來，獻土物。辛丑，東女眞將軍阿符漢、吳火文等二十七人來，獻良馬。甲寅，冊子熙，爲守仁保義功臣開府儀同三司守司空兼尙書令上柱國雞林侯，食邑一千戶。己未，契丹東京留守牒報：「冊上皇太后尊號慈懿、仁和、文惠、孝敬、顯聖、昭德、廣愛、宗天皇太后，加上皇帝尊號聖文、神武、全功、大略、聰仁、睿孝、天祐皇帝。」
0100:夏四月癸巳，契丹遣耶律寧、丁文通，來冊王，詔曰：「卿忠勤奉上，凞洽逢辰。展縟憲於曲臺，旣增殊號，霈鴻恩於遐域，式表同休。往陳冊拜之儀，優示頒宣之命，用昭溫眷，當体至懷。今差寧遠軍節度使耶律寧、益州管內觀察使丁文通，充封冊使副，幷賜卿冠服、車輅、銀器、匹段&#91;1&#93;、鞍馬、弓箭、酒等，具如別錄，至可領也。」冊曰：「朕誕膺駿命，愼守丕圖，上則荷累聖之貽謀，罙昌運祚，下則親諸侯而立國，廣樹藩維。其有嗣爵朱蒙，申疆玄菟，延世大開於王社，納忠遐獎於帝宸。適逢凞洽之期，載益厖鴻之號，縟儀束蕝，方薄浹於殊休，懿冊編瓊，宜先加於異數。咨！爾匡時致理竭節資忠奉上功臣、開府儀同三司守太師中書令兼尙書令上柱國高麗國王，食邑二萬戶、食實封二千戶王&#91;13&#93;慶鍾奕葉，道冠生民。維岳降神，素推於雄傑，自天生德，夙富於溫仁。而自表海襲封，帶河傳誓。化敷辰卞，洽宣綏撫之功，業茂桓文，妙盡修輸之節。任土述賓王之職，守方遵請朔之文。爰尙周勤，靡忘欽顧。乃者，勉從群請，增上諱稱，載惟匡合之謀，特降褒崇之命。旣念功而錫號，仍與邑以䟽封，是用遣使寧遠軍節度使耶律寧，副使益州管內觀察使丁文通等，持節備禮冊命，加爾守正保義四字功臣，食邑三千戶、食實封三百戶，餘如故。於戱！高而愈卑，持盈之格訓，小則事大，保國之令猷。王其表率一方，儀刑群岳，勿爽愼終之道，勿愆効順之誠，繼汝先風，爲予外蔽。寶是勑戒，永孚于休。」庚子，王受冊于南郊。其賜物，則九旒冠、九章服、玉圭、玉冊、象輅、衣襨、匹段&#91;1&#93;、弓箭、鞍馬等物。又遣耶律迪、麻晏如，冊王太子，詔曰：「卿鑿楹稟訓，早居世子之榮，紲組分封，爰列上公之爵。束蕝屬行於盛禮，編筠思洽於洪恩，兼示頒霑，用昭眷矚。今差利州管內觀察使耶律迪，衛尉卿麻晏如等，充封冊使副，賜卿冠服、車輅、銀器、匹段&#91;1&#93;、鞍馬、弓箭、酒等，具如別錄，至可領也。」冊曰：「朕奉圓靈之休命，承列聖之慶謀，內則懷帝室之茂親，方深雍睦，外則眷王藩之令冑，更厚撫綏。其有玉蔓延華，珠躔挺粹，然毓躬於震域，諒馳懇於宸庭。會逢乂靖之期，增峻厖鴻之號，宜加異數，用浹殊休。咨！爾順義軍節度朔武等州觀察處置等使崇祿大夫檢校大尉同中書門下平章事使持節朔州諸軍事行朔州刺史上柱國三韓國公，食邑三千戶、食實封五百戶王勳，國棟奇材，天球偉器。挹淸猷而照俗，包茂略以經時，識君臣父子之儀，知禮樂詩書之敎。矧夙推於令譽，嘗優被於恩章，進秩國公，恊親藩后。碧幢按部，操節制之雄權，黃閣調元，領平章之鉅任，而能寬以涵物，原而律身。載量英敏之才。爰降寵嘉之典，榮飛鳳綍，貴珥貂綏，兼益崇階，倂昭盛紀。是用遣使利州管內觀察使耶律迪，副使守衛尉卿麻晏如，持節備禮，冊命爾，爲兼侍中，加特進，餘如故。於戱！一時之遇，千古所稀。念繼世之勳，予不忘於獎邵，懸匡邦之志，爾宜盡於勤能。無恃寵以轎人，勉竭忠而奉主。服是丕訓，永保休貞。」癸卯，太子受冊于南郊，其賜物，則九旒冠、九章服、牙笏、竹冊、革輅、衣襨、匹段&#91;1&#93;、鞍馬、弓箭、酒等物。
0101:五月癸酉，御景靈殿，召王師爛圓，祝子煦髮爲僧。己卯，幸靈通寺。
0102:六月甲午，御文德殿覆試。侍御史盧旦奏事忤旨，王怒不設科，惟取十上不第者，賜李元長等恩賜及第。辛亥，東女眞懷化將軍仍蔚等十七人來，獻駿馬。
0103:秋七月自春涉夏，雨澤未洽，至是甘霖霈然，命近臣，賦喜雨詩。乙亥，幸東池，御龍船，置酒。太子宗室侍宴，夜分乃罷。
0104:八月丙午，遣尙書右僕射金良贄，殿中少監徐靖如契丹，謝冊命。
0105:九月癸未，宋商郭滿、黃宗等來，獻土物。遣禮部尙書崔尙、將作少監金成漸，如契丹，謝太子冊命。
0106:冬十二月丙戌朔，契丹遣左諫議大夫傅平，來賀生辰。
0107:二十年[编辑]
0108:○(丙午)二十年春正月丙辰朔，放朝賀。乙亥，制：「自今年限三年，禁中外屠殺。」己卯，以金良儉爲春夏番知西北面兵馬事。
0109:二月己亥，雲興倉灾。辛亥，制曰：「雲興倉之灾，官失其守。以積年之所畜，棄一夜之橫灾，可不痛哉！此後，凡倉稟府庫，別置禁火員吏，御史臺以時點檢，闕日直者，勿論官品，先禁後聞。」
0110:三月戌午親醮于毬庭。丁丑，有星出乾方，大如月，俄變爲彗孛。契丹復國號曰大遼。
0111:夏四月庚寅，京城地震。癸巳，再雩。壬寅，制：「以近侍爲京城左、右倉，及龍門、雲興倉別監。」癸卯，禘于太&#91;5&#93;廟及別廟。賜高仲臣等及第。甲辰，遣司宰卿高復昌，如遼，賀改國號。丙午，攝太僕卿李聰顯，以踈慵不勤免。
0112:五月乙卯，制：「改國原侯名蒸爲祁。」禱雨于川上。
0113:秋七月甲寅，詔曰：「孟秋之月，成熟之時，餘陽用事，旱氣猶深，此必刑罰有失，寃抑所致。朕霄旰思慮，未獲寧居，凡中外百司，審刑察獄，罔有寃濫。」
0114:九月乙丑，幸王輪寺。庚辰，幸妙通寺，設摩利支&#91;14&#93;天道場。
0115:冬十一月壬子，遼橫賜使歸州刺史耶律賀來。
0116:十二月辛巳朔，遼遣崇祿卿王去惑，來賀生辰。
0117:二十一年[编辑]
0118:○(丁未)二十一年春正月庚戌朔，放朝賀。庚申，興王寺成，凡二千八百閒，十二年而功畢。王欲設齋以落之，諸方緇流，坌集無算。命兵部尙書金陽，右街僧錄道元等，擇有戒行者一千赴會，仍令常住。戊辰，特設燃燈大會於興王寺，五晝夜。勑令百司及安西都護、開城府，廣、水、楊、東、樹五州，江華、長湍二縣，自闕庭至寺門，結綵棚，櫛比鱗次，連亘相屬，輦路左右，又作燈山、火樹，光照如晝。是日，王備鹵簿率百官，行香施納財襯，佛事之盛，曠古未有。辛未，御帳殿于神鳳樓東，宴群臣。丙子，謁昌陵，賜執事者，爵一級，侍從軍士，賜物有差。
0119:閏月丁亥，東女眞懷化將軍仍蔚等二十二人來，獻土物。
0120:二月己酉朔，御神鳳樓，以興王寺成，肆赦。庚午，制：「自今諸州縣，勿貢魚脯。」
0121:三月己丑，中書令致仕王寵之卒。癸巳，制：「故門下侍中崔沆、姜邯贊，叅知政事金猛，淸節直道，歷輔累朝，功在方策。今四方樂康，民受其賜，皆諸公之力也，可贈沆、邯贊守太師兼中書令，猛太子太師門下侍中。」戊戌，幸長源亭。乙巳，制：「漕運雜穀四萬九千四百石于朔北諸州郡，以給邊民。」
0122:夏五月戊戌，宴國老於閤門，賜衣物。
0123:六月辛酉，王受菩&#91;15&#93;薩戒于乾德殿。
0124:秋七月癸巳，太白晝見。
0125:九月乙酉，幸松岳亭置酒，命詞臣賦詩。丁酉，國師海麟請老還山，王親餞于玄化寺，賜茶、藥、金銀器皿、綵段&#91;1&#93;、寶物。
0126:冬十二月乙巳朔，遼遣寧川管內觀察使胡平來，賀生辰。
0127:二十二年[编辑]
0128:○(戊申)二十二年春正月甲戌朔，日食。丁丑，東女眞歸德將軍霜鯀等來朝。癸巳，幸興王寺，設慶成會，信宿乃還。丁酉，以崔惟善判尙書吏部事，王懋崇判尙書刑部事，金義珍判尙書兵部事，餘並如故。戊戌，以金行瓊爲兵部尙書，李頲爲右散騎常侍。
0129:二月辛亥，以將作監全錫祚知西北面春夏番兵馬事，太府少卿李徵望爲東北面春夏番兵馬副使。
0130:三&#91;16&#93;月丁卯，耽羅星主游擊將軍加也仍來，獻土物。
0131:夏四月甲子，以崔尙同知中樞院事。丙寅，御文德殿覆試，賜崔駰等及第。
0132:五月甲午，制曰：「自春徂夏，時雨愆期，驕陽肆威，稼穡焦槁。此盖寡人凉德，致玆咎徵，思欲側身，用答&#91;2&#93;天譴。自今日以前，內外雜犯，公流私徒以下罪，皆原之。」
0133:六月壬寅，東女眞歸德將軍安矩等來朝。庚申，東界兵馬使奏：「判官任希悅，錄事鄭申，將軍巨興等乘戰艦，巡行椒島，遇賊船十艘，與戰敗之，獲七艘，俘斬甚多。」王嘉之，賜希悅等便服一襲、金鍍銀帶一腰，諸有戰功者，悉加爵賞。
0134:秋七月辛巳，宋人黃愼來見言：「皇帝召江淮兩浙荊湖南北路都大制置發運使羅拯曰『高麗古稱君子之國，自祖宗之世，輸款甚勤，曁後阻絶久矣。今聞其國主賢王也，可遣人諭之。』於是，拯奏遣愼等，來傳天子之意。」王悅，館待優厚。宋商林寧等來，獻土物。丁酉，東界兵馬使奏：「判官任希悅，都部署副使裴行之，元興鎭副使石秀珪等，又巡椒島，夜至閻羅浦，遇賊船八艘，擊破三艘。餘賊登岸奔潰，追斬三十餘級。」王厚加爵賞。
0135:八月丁巳，命太子，召宋進土愼修、陳潛古、儲元賓等，試詩賦於玉燭亭。己未，以姜源廣爲御史大夫。庚申，以衛尉卿文揚烈知西北面秋冬番兵馬事、刑部侍郞洪德威爲東北面秋冬番兵馬副使。
0136:九月甲申，守太師中書令致仕崔冲卒。
0137:冬十月乙卯，東女眞懷化將軍阿隣等來朝。
0138:十二月己亥朔，遼遣益州管內觀察使魏成，來賀生辰。戊申，尙書左僕射王顯三上章乞退。是歲，創新宮于南京。
0139:二十三年[编辑]
0140:○(己酉)二十三年春正月戊子，東女眞懷化將軍沙於賀來朝。
0141:二月戊午，以太僕卿河周呂知東北面春夏番兵馬事，大府少卿朴陽旦爲西北面春夏番兵馬副使。
0142:三月己巳，幸興王寺，登南峯禊飮，製上巳詩，命侍臣和進。
0143:夏四月，旱。癸卯，幸眞觀寺。
0144:五月庚辰，幸長源亭，得瑞文石于亭下淵中，命文臣，進謌詩。甲申，禱雨。癸巳，以鄭惟産爲尙書左丞右諫議大夫，楊稚春爲侍御史，韓億、李德昇並爲殿中侍御史，孫冠爲左補闕，趙倫簡、沈周贊並爲監察御史。
0145:六月壬寅，宋商楊從盛等來，獻土物。
0146:秋七月乙丑朔，日食。丁丑，宋商王寧來，獻土物。癸巳，以尙書左丞右諫議大夫鄭惟産爲西北面秋冬番兵馬副使，兵部侍郞李澄望爲東北面秋冬番兵馬副使。
0147:冬閏十一月丁酉，王弟平壤公基卒。
0148:十二月癸亥朔，遼遣御史中丞&#91;8&#93;高聳，來賀生辰。遼東京回禮使，檢校右僕射耶律極里哥來。
0149:二十四年[编辑]
0150:○(庚戌)二十四年春正月癸巳朔，放朝賀。庚子，星隕于大丘縣，化爲石。己酉，以金良鑑爲尙書右丞左諫議大夫，李靖恭爲翰林學士，金拱爲右副承宣，朴德英爲右補闕，康安庶爲殿中侍御史，金銳、金上琦爲左右補闕。
0151:二月丙寅，幸興王寺，以新創慈氏殿，設慶成大會，經宿而還。壬申，燃燈，王如奉恩寺。癸酉，大會，王與太子諸王侍臣，宴于重光殿，至曉乃罷。以寒食在十五日，國忌在十三日，乃用十二日，爲燈夕。
0152:三月己未，以金德符爲太子賓客。
0153:夏四月辛酉朔，王曲宴于賞春亭，令太子諸王侍臣，各賦賞花詩。辛未，禱雨于川上。壬申，以兵部侍郞左諫議大夫文正爲西北路兵馬副使，秘書少監高維爲東北路兵馬副使。丙子，御文德殿覆試，賜崔翼臣等及第。
0154:五月壬寅，王出子竀于玄化寺，剃髮爲僧。
0155:六月城興王寺。
0156:秋七月乙未，以尙書右丞諫議大夫金良鑑爲西北路兵馬副使，戶部侍郞金若珍爲東北路兵馬副使。
0157:八月辛未，平章事致仕金義珍卒。己卯，御史大夫姜源廣卒。宋湖南荊湖兩浙發運使羅拯復遣黃愼來。制：「西女眞酋長懷德父尼亏&#91;17&#93;弗，自先朝有邊功，授懷德奉國將軍。」
0158:九月丙申，王宴于賞春亭，命近臣賦詩，夜分乃罷。
0159:冬十月庚午，王如玄化寺。
0160:十一月甲午，置固守炭鐵庫于京城四面。
0161:十二月丁巳朔，遼遣衛尉卿和勗，來賀生辰。
0162:二十五年[编辑]
0163:○(辛亥)二十五年春正月丁亥朔，放朝賀。己亥，以金行瓊爲尙書左僕射判尙書刑部事、崔有孚爲尙書右僕射、洪德威爲兵部尙書、鄭惟産爲翰林學士。辛丑，以金良鑑爲尙書左丞知御史臺事、盧寅爲尙書右丞左諫議大夫。壬寅，以子琇爲檢校尙書令守司空、崔惟善守司徒、異惟忠守司空。壬子，以金行瓊叅知政事。癸丑，西女眞懷化將軍紛泰等來，獻土物。
0164:二月辛未，燃燈，王如奉恩寺。戊寅，特設燃燈會，謁景靈殿。
0165:三月庚寅，遣民官侍郞金悌，奉表禮物如宋。初黃愼之還，移牒福建，請備禮朝貢。至是遣悌，由登州入貢。戊戌，追贈姜源廣太子太師。辛丑，東女眞歸德將軍霜昆等二十二人購還我被虜人。戊申，幸大安寺。
0166:夏四月壬戌，雩。丁卯，西女眞酋長奴亏達等十人來，獻土物，各賜職。癸酉，親醮于毬庭。戊寅，幸王輪寺。壬午，西女眞酋長麻胡達等十八人來，獻土物，加歸德將軍，賜例物。
0167:五月乙酉，以王懋崇爲中書侍郞同中書門下平章事判尙書兵部事。丁亥，禱雨于川上。癸巳，西女眞褭演等來朝，優加職賞。戊戌，憲司奏：「宋人禮賓省注簿周沆，本以文藝見用，今犯贓，請收職田遣還。」制「可。」辛亥，王如玄化寺。
0168:六月庚申，以鞍工宋由，乃三韓功臣太傅蘇格達玄孫，特免其役，許入仕。甲子，禱雨于川上。
0169:秋七月甲申，幸王輪寺。
0170:八月辛酉，東女眞歸德將軍高舍等十五人來，獻土物。丙子，懷化將軍沙於賀等二十人來，獻良馬。丁丑，宋商郭滿等三十三人來，獻土物。
0171:九月乙酉，宋商元積等三十六人來，獻土物。庚寅，王以重陽，御賞春亭，宴太子及雞林侯&#91;3&#93;、平壤侯&#91;3&#93;，宰相異惟忠、王懋崇等，各賜馬一匹。丁酉，宋商王華等三十人來，獻土物。
0172:冬十月乙卯，宋商許滿等六十一人來，獻土物。
0173:十一月乙未，設八關會，幸法王寺。辛丑，西女眞酋長漫頭弗等率衆來投，職賞有差。壬寅，西女眞酋長紉主等十人，東女眞酋長多盧昆、霜鯀等五十八人來，獻土物。丙午，守司徒庾高滿卒。
0174:十二月辛亥朔，遼遣益州刺史高元吉，來賀生辰。丙子，以柳洪爲給事中左承宣，殷鼎爲秘書少監右副承宣。
0175:〈世家卷第八〉
fascicle:009
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:文宗三[编辑]
0003:二十六年[编辑]
0004:○(壬子)二十六年春二月辛亥朔詔禮部，重定禮服制度。丁巳幸興王寺。丙寅以兵部侍郞文正爲西北面兵馬副使，戶部侍郞閔昌壽爲東北面兵馬副使。壬申東女眞麽豆漢等二十五人來投。甲戌特設燃燈會於重光殿。
0005:三月癸巳以金德符爲尙書右僕射，李聰顯爲禮部尙書，金陽爲工部尙書。甲午幸眞觀寺。庚子御文德殿覆試，賜朴維恪等及第。
0006:夏四月甲子大雨雹。己巳中書侍郞平章事異惟忠卒。
0007:五月丙申西女眞歸德將軍麽舍乃等來，獻土物。
0008:六月庚戌宋遣醫官王愉、徐先來。甲戌金悌還自宋，帝附勑五道。其一曰：「卿繼奕世而有邦，以勤王爲可願。百名修貢，旣申琛贄之儀，累幅摛辭，更致燠寒之問，其勤至矣，何慰如之！」其二曰：「卿世綏三韓，雄視諸部，而能謹事大之節，堅面內之誠，乃心朝廷，寔發窹寐。有嘉侯庶，克紹先猷，省閱以還，褒嘆良至。」其三曰：「忠孝之純，雖遠而應，往來之尙，無德不酬。載嘉述職之勤，宜有解衣之錫。今人使金悌廻，賜國信物色，別賜衣帶錦綺等，具如別幅，至可領也。」其四曰：「人使金悌至，省所進奉。御衣二領，黃罽衫罽一領，銷金紅羅裌複，紅罽便服一領，銷金紅羅裌複，共用銀鈒鏤裝烏漆箱盛，金鍍銀鏁鑰封，全紅梅花羅裌帕外羃。金腰&#91;1&#93;帶一條，重四十兩，紅羅繡裌袋銀鈒鏤匣，重八十兩，紅羅繡裌複封，全紅梅花羅裌帕外羃。金腰帶一條，重三十兩，紅羅繡裌袋銀鈒鏤匣，重六十兩，紅羅繡裌複封，全紅梅花羅裌帕外羃。金合二副，共重六十兩，各副盛罽勒帛二條，罽裌袋子二枚，銷金紅梅花羅裌複封，全共用紅梅花羅裌帕外羃。金盤盞二副，共重四十兩，紅梅花羅裌複封，全共用紅梅花羅裌帕外羃。金注子一副，重六十五兩，紅梅花羅裌複封，全紅梅花羅裌帕外羃。金鐁鑼一隻，重一百五十兩，紅梅花羅裌複封，全紅梅花羅裌帕外羃。紅罽倚背六隻，紅梅花羅裌複，黃罽倚背四隻，紅梅花羅裌複，紅罽褥六隻，紅梅花羅裌複，黃罽褥四隻，紅梅花羅裌複，共用銀鈒裝烏漆箱二副盛，銀鏁鑰封，全紅梅花羅裌帕外羃。細弓四張，共用紅梅花羅裌袋盛。哮子箭二十四隻，細鏃箭八十隻，金鍍銀裝罽器仗二副，紅錦裌袋封，全白銀裝黑皮器仗一副，紅錦裌袋封，全金鍍銀裝白皮器仗一副，紅錦裌袋封，全共用紅梅花羅裌帕外羃。銀裝長刀二十隻，銀鈒鏤裝烏漆鞘綵條，全白錦外袋十箇封，全靑錦外袋十箇封，全共用紅梅花羅裌帕外羃。細馬四匹，鞍二副，金鍍銀橋瓦鉸具，罽大小韂鑱，紅羅鞍褥等，全紅羅繡裌帕外羃。鞍二副，銀鈒鏤橋瓦鉸具，黑皮大韂，紅羅小韂，紅羅鞍褥等，全紅羅繡裌帕外韂。香油二十缸，松子二千二百斤，人參一千斤，生中布二千匹、生平布二千匹事，具悉。卿世撫遼東，寔冠帶禮義之國，心存闕下，希文物聲明之風。爰遣使人，遐將貢篚，承考惟孝，事大則忠，發於至誠，輳是雙美，覽閱之際，嘉嘆良多。今使回，賜卿銀器等，具如別幅，至可領也。」其五曰：「省人使金悌奏：『於普炤王寺等處，納附銀設齋，祝聖壽事。』箕子啓封，肇於遼左，僧伽演敎，追在泗濱。會使指之來斯致齋，修而勤甚，載披善祝，益炤端誠。」帝以本國尙文，每賜書詔，必選詞臣著撰，而擇其善者。所遣使者。其書狀官，必召赴中書，試以文，乃遣之。
0009:秋七月癸巳以翰林學士國子祭酒鄭惟産知西北面秋冬番兵馬事，兵部侍郞李碩爲東北面秋冬番兵馬副使。丙午校尉巨身謀逆，伏誅。
0010:閏月甲寅以崔有孚判尙書刑部事。
0011:九月甲子東女眞霜昆等來，獻駿馬。
0012:冬十一月丙午朔遼遣永州刺史耶律直來，行三年一次聘禮
0013:十二月乙亥朔遼遣檢校太尉張日華來，賀生辰。庚寅東女眞沙於賀等來，獻土物。戊戌以李徵望爲兵部尙書。
0014:二十七年[编辑]
0015:○(癸丑)二十七年春正月乙巳朔放朝賀。地震。戊辰王如普濟寺。
0016:二月乙亥朔命有司，作亭于平理驛，以爲行幸駐蹕之所。戊寅以鄭惟産攝刑部尙書，盧寅爲殿中監，柳洪爲兵部侍郞中樞院知奏事。甲申幸興王寺。乙未東女眞歸順州都領大常古刀化，副都領吉舍，益昌州都領歸德將軍高舍，都領黔夫，氈城州都領奉國將軍耶好，歸德將軍吳沙弗，恭州都領奉國將軍多老，番長巴訶弗，恩服州都領元甫阿忽，都領那居首，溫州都領三彬、阿老大，誠州都領尼多弗等，率衆內附，乞爲郡縣。賜古刀化名孫保塞、高舍名張誓忠，各授懷化大將軍。耶好名邊最，多老名劉咸賓，各授奉國大將軍。吳沙弗名魏蕃，授懷化將軍，阿忽名揚東茂，授歸德將軍。古舍名文格民，黔夫名康績，巴阿弗名盧守，那居首名張帶垣，三彬名韓方鎭，阿老大名高從化，尼多弗名趙長衛，各授大常，仍賜物有差。城州都領奉國大將軍蘇德等十四人來，獻名馬。丁酉王如奉恩寺，特設燃燈會，慶讚新造佛像。街衢點燈，兩夜各三萬盞，重光殿及百司，各置綵樓燈山，作樂。戊戌御殿，觀燈置酒。太子及宰樞臺省侍臣知制誥侍宴，夜分乃罷。
0017:三月己酉設般若經道場于會慶殿五日，以禳灾變。丁巳幸開國寺。丁卯幸弘化寺，遂如玄化寺，置酒蓬萊亭，夜分乃還。
0018:夏四月甲戌朔日食。丙子制曰：「東北邊十五州外蕃人，相繼歸附，願置郡縣，于今不絶，此實頼宗廟社稷之靈。其令宰臣，先告事由，待遠近畢納，欵拓定州縣而後，親行恭謝。其行禮及太子攝事之儀，有司詳議以聞。」壬辰幸龜山寺，遂置酒于龜臺。太子諸王宰樞侍宴，夜半乃還。丁酉幸外帝釋院。
0019:五月丁未西北面兵馬使奏：「西女眞酋長曼豆弗等諸蕃，請依東蕃例，分置州郡，永爲蕃翰，不敢與契丹蕃人交通。」制「許來朝。」因命後有投化者，可招諭而來。又奏：「平虜鎭近境蕃帥柔遠將軍骨於夫及覓害村要結等告云：『我等曾居伊齊村，爲契丹大完。〈職名。〉邇者，再蒙招諭，於己酉年十一月赴朝，厚承恩賚，且受官職，不勝感戴。顧所居去此四百里，往復爲難。請與狄耶好等五戶，引契丹化內蕃人，內徙覓害村附籍，永爲藩屛。』於是，檢得戶三十五，口二百五十二，請載版圖。蕃帥又言：『三山村谷海邊分居蕃賊，殺掠往來人物，爲我仇讎。今欲報讎，告諭化內三山村中尹夜西老等三十徒酋長，〈東蕃黑水人，其種三十，號曰三十徒。〉亦皆響應，各率蕃軍，方將進討，請遣鄕人觀戰。』於是，遣定州郞將文選，及將校譯語等，著蕃服，與那復其村都領霜昆下蕃軍同發。文選等馳報：『骨面等村都領各將兵，到三山阿方浦，探候賊穴，凡三所，一爲由戰村，一爲海邊山頭，一爲羅竭村，賊一百五十戶，築石城於川邊，置老小男女財産于城中，以步騎五百餘人逆戰。我蕃軍大呼急擊，彼衆大潰，斬二百二十級，餘衆走保其城。我蕃軍乘勝追擊，攻城縱火，生擒三百三十二人，在城拒戰者，皆燒死。又進攻由戰村場，適有大雨粮少，引還居數日。文選等復與蕃兵二千三十人，進屯由戰村石城下，賊閉城固守，以城險，竟不得攻，粮盡引還。羅竭村之役，都領大完多於皆、阿半尼等蕃軍將六百八十餘人力戰破賊，文選等十五人監戰有功，請行恩賞，以示勸懲。」門下侍中崔惟善等十三人議奏「三山村賊，本非犯邊之寇也，今蕃軍等，不因朝旨，專仗閫威，以報私讎，請勿行賞。」從之。己酉醮百神於毬庭，禳灾變。庚午王如玄化寺。
0020:六月甲戌王如奉恩寺。戊寅東北面兵馬使奏：「三山、大蘭、支櫛等九村，及所乙浦村蕃長鹽漢，小支櫛前里蕃長阿反伊，大支櫛與羅其那烏，安撫夷州骨阿伊蕃長所隱豆等一千二百三十八戶來，請附藉。自大支櫛，至小支櫛褭應浦海邊長城，凡七百里，今諸蕃，絡繹歸順，不可遮設關防。宜令有司，奏定州號，且賜朱記。」，從之。己卯西京將軍柳涉防守鴨綠，船兵有契丹人來投。其追捕者，越入長城，逼靜州，涉不能守禦，制令免官。乙未東路兵馬使奏：「東蕃大齊、者古、河舍等，十二村蕃長，昆豆、魁拔等一千九百七十戶，請依霜昆例內附，又豆龍、骨伊、餘波漢等部落蕃長阿老漢等亦願爲州縣。此輩所處遼遠，在古未嘗朝覲，今皆歸服。若定封疆，設關防，則餘波漢嶺外齊遮古大史、伊稱見、昆俊、丹俊、無乙比化豆等，壤地無際，蕃戶連居，不可窮塞設險，請待領外諸蕃，盡爲州縣，然後漸至遠蕃」，許之。丙申兵馬使奏：「東蕃海賊，寇東京轄下波潛部曲，奪掠民口，元興鎭都部署軍將，率戰艦數十艘，出椒島與戰，斬十二級，奪俘十六人。」王喜，賜知兵馬事秘書監李成美，領軍都部署將軍廉漢等，銀藥合各一事，其餘有功將吏，職賞有差。庚子祈晴于川上。
0021:秋七月壬寅朔有司言：「東北面兵馬使所奏：『支櫛村、那發村、褭臥立村、大信村、西好村、無主其村等，部落蕃長，請貢方物名馬。』」制從之。丙午制曰：「黑水譯語加西老諭東蕃，爲州縣，可授監門衛散員，賜名高孟。」東南海都部署奏：「日本國人王則貞、松永年等四十二人來，請進螺鈿鞍橋、刀、鏡匣、硯箱、櫛書案、畵屛、香爐、弓箭、水銀、螺甲等物。壹歧島勾當官，遣藤井安國等三十三人，亦請獻方物東宮及諸令公府。」，制：「許由海道，至京。」
0022:八月丁丑太白晝見。丁亥遣太僕卿金良鑑，中書舍人盧旦如宋，謝恩，兼獻方物。宋醫王愉、徐先等還。
0023:九月甲辰翰林院奏：「東女眞大蘭等十一村內附者，請爲濱、利、福、恒、舒、濕、閩、戴、敬、付、宛十一州，各賜朱記，仍隸歸順州」，從之。戊辰設消灾道場于會慶殿五日。
0024:冬十月壬午冊封平壤侯琇，綵棚、樂部、供張甚盛。王率宮嬪太子諸王，潛幸觀禮。
0025:十一月辛亥設八關會，御神鳳樓觀樂。翼日大會，大宋、黑水、耽羅、日本等諸國人，各獻禮物名馬。
0026:十二月庚午朔遼遣寧州刺史大澤來，賀生辰。丙申以鄭惟産爲禮部尙書，崔惟吉爲戶部尙書，閔昌壽爲刑部尙書。
0027:二十八年[编辑]
0028:○(甲寅)二十八年二月庚午日本國船頭重利等三十九人來，獻土&#91;2&#93;物。甲午冊封長女爲公主。
0029:夏四月戊辰朔以旱，徙市。甲戌大雨，百官表賀。乙酉設百高座於內殿，講仁王經三日。甲午命太子覆試，賜李嘏等及第。
0030:六月癸酉東女眞懷化將軍祖仰仁等來，獻馬。丙子宋楊州醫助敎、馬世安等八人來&#91;3&#93;。
0031:秋七月己亥以李徵望爲尙書右僕射，金若珍爲左散騎常侍，盧旦爲尙書禮部侍郞右諫議大夫。庚子設文豆婁道場於東京四天王寺，二十七日，以禳蕃兵。
0032:八月壬申東女眞歸德將軍所羅等二十八人來，獻名馬，賜物有差。辛卯以李頲權西京留守使。
0033:九月丙申錄文昌侯崔致遠五代孫善之爲都染署史。乙卯西女眞歸德將軍古守等十人來，獻馬。
0034:冬十二月甲子朔遼遣崇祿卿賈詠來，賀生辰。
0035:二十九年[编辑]
0036:○(乙卯)二十九年春正月甲午朔放朝賀。壬寅門下侍中崔惟善卒。丙午以李徵望爲尙書左僕射判兵曹事，鄭惟産叅知政事監修國史，柳洪爲中樞副使。
0037:三月己未以鄭惟産爲太子少師，崔惟吉爲太子賓客。
0038:夏四月丙寅遣刑部侍郞崔奭如遼，賀天安節，殿中內給事全咸正賀坤寧節，都官員外郞趙惟阜賀正，殿中侍御史許忠進方物。丙戌以旱，放諸處土木役夫。
0039:閏月丙申日本商人大江等十八人來，獻土物。
0040:五月辛酉朔太史奏：「自春至夏，亢陽不雨，恐傷稼穡，請禱于丘陵川瀆。」制可。乙酉宋商王舜滿等三十九人來，獻土物。
0041:六月壬子日本人朝元時經等十二人來，獻土物。丙辰宋商林寧等三十五人來，獻土物。
0042:秋七月乙丑遼東京兵馬都部署牒告，改咸雍十一年，爲大康元年。庚午日本商五十九人來。癸酉遼東京兵馬都部署，奉樞密院箚子移牒，請治鴨江以東疆域。己卯遣知中樞院事柳洪，尙書右丞李唐鑑，同遼使，審定地分，未定而還。庚辰以李頲爲中書侍郞同中書門下平章事上柱國，鄭惟産爲吏部尙書，金若珍爲戶部尙書叅知政事權判三司事兼太子少保，文正爲刑部尙書知中樞院事，金悌爲禮賓卿同知中樞院事，崔惟吉爲尙書右僕射，李靖恭爲禮部尙書太子賓客，洪德成爲秘書監左諫議大夫兼太子少詹事。
0043:八月庚寅朔日食。甲寅以盧旦爲翰林學士，方吳桂爲戶部尙書，曹爲一攝工部尙書。
0044:冬十月丙申彗見于軫星，長七尺餘。
0045:十一月乙亥遼遣橫宣使益州管內觀察使耶律甫來。
0046:十二月戊子朔遼遣太傅武達來，賀生辰。丁未以李頲判西北面兵馬事，金若珍判東北面兵馬事，崔惟吉、金陽爲尙書左、右僕射，柳得韶爲工部尙書判司天太史局事，盧寅、金良鑑爲左、右散騎常侍。崔奭爲殿中監知御史臺事，愼脩、盧師象並爲侍御史，金上琦、陳潛古爲左、右補闕，李晙爲左拾遺，黃師覇、洪奭竝爲殿中侍御史。
0047:三十年[编辑]
0048:○(丙辰)三十年春正月戊辰東女眞歸德將軍張向等十九人來，獻駿馬。己巳以儲元賓爲右拾遺。甲戌東女眞歸德將軍開老等十人來，獻名馬。
0049:二月丁亥朔日食。庚戌東女眞可封等二十人來，獻土物。
0050:三月壬申御文德殿覆試，賜李昱等及第。
0051:夏四月丁未遼遣永州管內觀察使蕭惟康，來告皇太后喪。詔曰：「昊天不憖，大行皇太后上僊，慈顔永訣，眇質疇依！攀戀所深，悲號無措。卿䟽封王社，作翰皇家，聞報訃音，諒增哀懇。」己酉王素襴，率百官，出閣門前，迎詔擧哀。遣戶部尙書王錫，刑部侍郞李子威如遼，奉慰會葬。
0052:六月己亥王受菩薩戒于內殿。
0053:秋八月丁亥遣工部侍郞崔思諒如宋，謝恩，兼獻方物。庚戌有司奏：「北朝於定戎鎭關外，設置庵子。請遣使告奏毁撤。」從之。
0054:九月甲子以李靖恭爲兵部尙書，文晃爲御史中丞，梁侯紹爲監察御史。
0055:冬十月己丑以朴寅亮爲右副承宣。戊戌有司奏：「日本國僧俗二十五人到靈光郡，告曰：『爲祝國王壽，雕成佛像』，請赴京以獻。」制許之。
0056:十一月庚午日長至，制略曰：「一陽布氣，萬物懷生，宜加舍養，期致遂性。其令州府郡縣，禁人漁獵，違者罪之。」遼遣崇祿卿石宗回，來致大行皇后遺留衣服、綵段&#91;4&#93;、銀器。詔曰：「昊穹不弔，慈壺纏憂，痛極彌留，無所迨及。爰遵遺命，式示寵頒。」
0057:十二月癸未朔遼遣崇祿卿郭善利來，賀生辰。是歲，改官制。
0058:三十一年[编辑]
0059:○(丁巳)三十一年春正月壬子朔放朝賀。壬戌以李石爲工部尙書。
0060:二月乙未燃燈，御重光殿，觀樂。壬寅王子國原公祁納妃，賜匹段&#91;4&#93;、布貨、金器、鞍馬等物。癸卯特設燃燈會於重光殿三日。丙午東女眞懷化將軍方鎭等二十人來，獻駿馬。
0061:三月甲寅幸興王寺，轉新成金字華嚴經。乙卯以子朝鮮侯燾、雞林侯熙，進爵爲公，㶨檢校司空金官侯，愔檢校司空卞韓侯。辛未王巡京城西北，察修築之狀，置酒日月寺西山。丁丑又巡東南，置酒望海山。
0062:夏五月壬戌以李頲守太師兼門下侍中，是日卒。甲戌王以顯考忌，服素襴，避正殿，令中外斷音樂，禁弋獵，終月。
0063:六月丁未以母后忌，宰臣奉表陳慰，中外斷音樂。
0064:秋七月己酉朔宋商林慶等二十八人來，獻土物。
0065:八月辛卯祈晴于川上。羅州道祭告使、大府少卿李唐鑑奏：「中朝使命往來，高巒島亭，稍隔水路，船泊不便。請於洪州管下貞海縣地，創置一亭，以爲迎送之所。」制從之，名亭爲安興。
0066:九月辛亥宋商楊從盛等四十九人來，獻土物。
0067:冬十一月丙辰以鄭惟産判尙書禮部事，金行瓊判尙書兵部事，文正叅知政事兼西京留守使，崔惟吉守司空判三司事，金悌爲左散騎常侍知中樞院事，金良鑑同知中樞院事，盧寅爲禮部尙書。乙丑東女眞歸德將軍康守等五十八來，獻名馬。
0068:十二月丁丑朔遼遣檢校太傅楊祥吉來，賀生辰。耽羅國獻方物。乙巳以金若珍爲太子太保，文正爲太子少保，盧旦直門下省，崔奭爲左諫議大夫，吳英霸爲御史雜端，金爲鉉爲侍御史，洪器爲右補闕，楊信麟爲右拾遺。
0069:三十二年[编辑]
0070:○(戊午)三十二年春二月丙辰燃燈，以寒食故，先三日而行。
0071:夏四月乙巳賜禹元齡等及第。甲子以宋帝節日，設祝壽齋于東林、大雲二寺。辛未宋明州敎練使顧允恭䝴牒，來報帝遣使通信之意。王曰：「敢期大朝，降使外域？寡人一喜一驚。凡百執事，各揚爾職，館待之事，罔有闕遺。勤謹著能者，當行超擢，怠劣有過者，別論貶黜！」
0072:五月庚子遣工部尙書文晃，戶部侍郞崔思訓，迎宋使于安興亭。
0073:六月甲寅宋國信使左諫議大夫安燾，起居舍人陳睦等到禮成江。命兵部尙書盧旦爲筵伴，至西郊亭，又遣中樞院使刑部尙書金悌爲筵伴，入順天館，以知中樞院事戶部尙書金良鑑，禮部侍郞李梁臣爲館伴。丁卯命太子，詣順天館，導宋使。至閶闔門下馬，入會慶殿庭，王適不豫，使左右扶出受詔，其詔曰：「卿世荷百祿，撫有三韓，慕義向風，一意朝廷之重，方舟入貢，屢浮江海之淵。載修恭順之誠，宜被褒嘉之錫，特馳使指，往諭朕懷，緬惟俊明，當體眷遇。今差左諫議大夫安燾，起居舍人陳睦，賜卿國信物等，具如別錄，至可領也。」賜國王衣二對，各金銀葉裝柒匣盛，一對紫花羅夾公服一領，淺色花羅汗衫一領，紅花羅繡夾三襜一條，紅花羅繡夾包肚一條，紅花羅繡勒帛一條，白緜綾夾袴一腰。靴一緉，紅透背袋盛，紅羅繡夾複二條。腰帶二條，各紅透背袋盛，羅繡複一條，金鍍銀匣盛。一條玉一十六稻，鏤塵百戱孩兒頭尾共一十事，玳瑁襯金鑻紅鞓成釘。一條透犀一十七稻，頭尾共一十事，玳瑁襯金鑻紅鞓成釘。馬四匹，一匹鬧裝金鏤銀起突鈒蔓陀羅花鉸具，紫羅繡鞍䪌纓袋複全。一匹鬧裝金鍍銀起突鈒寶相花鉸具，艾碧繡鞍䪌纓袋複全。一匹散促結金鍍銀起突鈒蔓陀羅花鉸具，纓轡紫羅屜事件。一匹散促結金鍍銀起突鈒寶相花鉸具，纓轡艾碧羅屜事件。全鞭二條，各紫羅繡袋盛，一條玳瑁，一條碌牙&#91;5&#93;。金花銀器二千兩，盆一十面，盖椀一十副、每副二件。雜色川錦一百匹，列仙細五匹，天下樂暈文五匹，雜花暈文五匹，合羅雲鴈細五匹，盤毬雲鴈細一十匹，欑鴈雲地細一十匹，簇四金鵰大一十匹，翠毛獅子大一十匹，黃獅子大二十匹，寶昭大二十匹。色花羅一百匹，明黃一十匹，藍黃一十匹，淺粉紅一十匹，深粉紅一十匹，杏黃一十匹，梔黃一十匹，淺色一十匹，梅紅一十匹，紫一十匹，雲碧一十匹。色大綾一百匹，明黃一十匹，藍黃二十匹，淺粉紅一十匹，深粉紅一十匹，杏黃一十匹，梔黃一十匹，淺色一十匹，梅紅二十匹，紫一十匹，雲碧一十匹。色小綾二百匹，明黃二十匹，藍黃二十匹，淺粉紅二十匹，深粉紅二十匹，杏黃二十匹，梔黃二十匹，淺色二十匹，梅紅二十匹，紫二十匹，雲碧二十匹，色花紗五百匹，明黃五十匹，藍黃五十匹，淺粉紅五十匹，深粉紅五十匹，杏黃五十匹，梔黃五十匹，淺色五十匹，梅紅五十匹，紫五十匹，雲碧五十匹。白綃二千匹。別賜龍鳳茶一十斤，每斤用金鍍銀竹節合子，明金五綵裝，腰花板朱漆匣盛，紅花羅夾帕複，龍五斤，鳳五斤。供御杏仁煮法酒一十甁，各用金鍍銀鈒花甁，明金五綵裝，腰花板朱漆盝子盛，紅花羅夾帕複。鏤金紅黃碌牙拍板一十串，各梅紅茸條結金鍍銀鐸子，生色銷金袋，明金五綵裝，腰花板朱漆匣二具盛。紅黃牙&#91;5&#93;笛一十管，各金鍍銀絲札纏，生色銷金袋，明金五綵裝，腰花板朱漆匣二具盛。紅黃牙&#91;5&#93;篳篥一&#91;3&#93;十管，各金鍍銀絲札纏，生色銷金袋，明金五綵裝，腰花板朱漆匣二具盛。龍鳳燭二十對，龍一十對，鳳一十對，已上各用紅錦袋，明金五彩裝，腰花板朱漆匣四具盛」。王迎詔，禮畢謂左右曰：「豈謂皇帝陛下，不遺小國，遠遣大臣，特示優賜？榮感雖極，兢慚實多。」太子率群臣陳賀，東西二京、東北兩界兵馬使，八牧、四都護府，亦表賀。命太子，宴客使于乹德殿。己巳又命知中樞院事吏部尙書柳洪詣館，設拂塵宴。
0074:秋七月乙未安燾等還。王附表謝之，且自陳風痺，請醫官藥材。時與宋絶久，燾等初至，王及國人欣慶。除例贈衣帶鞍馬外，所贈金銀寶貨，米穀雜物無筭。將還，舟不勝載，請以所得物件貿銀，王命有司從其請。燾、睦性貪嗇，日減供億之饌，折價貿銀甚多。時人云：「自呂侍郞端使還之後，不見中華使久矣。今聞其來，瞻仰峻節，不圖所爲如是。」是月，興王寺金塔成，以銀爲裏，金爲表，銀四百二十七斤，金一百四十四斤。
0075:九月癸酉朔日本國歸耽羅飃風民高礪等十八人。甲午都兵馬使奏：「八助音部曲，城在海濱平地，屢被東路海賦來侵，民不安居，請徙其城。」制從之。女眞高麻秀等十四人來投，處之南界州縣。
0076:冬十月甲辰東女眞麻里害等二十三人來朝，改名賜職。
0077:十一月丁酉遼宣賜使益州管內觀察使耶律溫來。
0078:十二月辛丑朔遼遣衛尉卿呂士安來，賀生辰。
0079:三十三年[编辑]
0080:○(己未)三十三年春正月辛未朔放朝賀。
0081:二月庚戌御乾德殿，集百官，宣麻，以金悌爲吏部尙書叅知政事兼太子少保。癸亥東女眞酋長屢羅等來，獻駿馬。
0082:夏四月甲辰國內名山大川神祇，加‘知幾』二字號。己酉東北面兵馬使奏：「女眞耶邑幹，自定州弘化戍來欸云：『父阿羅弗，母吳曬，兄齊主那等六人，曾於丁巳年，向化來投，願隨居之。』」王曰：「夷狄&#91;6&#93;雖同禽獸，尙有孝心，宜令隨父母親屬，徙置嶺南。」西女眞須&#91;7&#93;于那等七人來朝，納北朝所授職牒。有司請改授元甫職，從之賜金帛。
0083:五月戊辰北蕃賊寇平虜關。隊正康金、從甫等潛伏草莽，伺賊至，射前鋒二人，賊犇潰。兵馬使請加論賞，從之。
0084:六月丁酉朔日食。癸亥西女眞歸德將軍高亂等二十人來，獻駱駞。
0085:秋七月辛未宋遣王舜封、邢慥、朱道能、沈紳、邵化及等八十八人來，詔曰：「省所上表：『臣年衰所自，風痺忽嬰，當國醫寡術而功遲，藥不靈而力薄。伏望聽卑在念，拯弱推仁，選周室之十全，就加診視，分神農之百品，許及餌嘗。所敷悃悰，恭俟兪允事。』具悉。卿有土東蕃，乃心中夏，述奕世嚮風之志，修頻年底貢之儀，因敕使人，往頒詔幣，迨玆復命，載閱露章，申繹忱辭，有嘉亮節。且聞疹痗之久，未遘醫劑之，念來諗之勤惓，軫永懷於惻怛。特馳信介，叅挾善工，博求百藥之珍，再越重溟之阻，俾加攻治，行卽夷瘳。況忠義之所存，宜神明之來相，更維愼嗇，庸副遐思。今差閤門通事舍人王舜封，翰林醫官邢慥等，往彼看醫，兼賜藥一百品，具如別錄，至可領也。」瓊州沈香、廣州木香、康寧府鐵粉、廣州丁香、東京鈆霜、邕州自然銅、廣州血竭、階州雄黃、西戎天竺黃、幷州石膏、鄆州天麻、西戎安息香、壽州石斛、懷州牛膝、齊州天南星、鄆州阿膠、益州芎藭、廣州肉荳蒄、齊州半夏、銀州柴胡、夏州肉蓗蓉、蜀州大黃、廣州沒藥、代州鹿角膠、原州甘草、鄆州赤箭、眞定府薏苡仁、台州烏藥、廣州檳楖、蘇州麥門冬、定州枸杞、商州枳殼、廣州餘甘子、北京山芋、廣州蓽發、東京郁李仁、柳州桂心、西京菖蒲、廣州蓬莪、茂蔡州丹蔘、西京槐膠、海州海桐皮、東京遠志、漢州蜀椒、威勝軍黃耆、益州升麻、齊州防風、鄆州天門冬、漢州防己、益州獨活、同州熟乾地黃、蜀州附子、定州續斷、陳州白殭蠶、益州羌活、蜀州天雄、滁州山茱萸、蜀州烏頭、定州狗脊、蘇州吳茱萸、蜀州側子、廣州藿香、眞定府車前子、西京躑躅、鄭州麻黃、西京赤芍藥、汝州澤瀉、潞州杜仲、西京生乾地黃、廬州秦皮、蔡州白芷、西京旋覆花、德州白薇、澤州地母、幷州酸棗仁、東京牽牛、涇州秦芃、東京蒺䔧子、宕州膏本、蜀州當歸、東京蔓荊子、益州乾漆、潞州前胡、東京兎絲子、泗州葛根、澤州茵芋、潞州胡麻子、澤州黃芩、蔡州地楡、定州五靈脂、西京莽草、定州大戟、漢州五茄皮、梓州厚朴、定州茜根、西京仙寧脾、定州地骨皮、西京何首烏、商州威靈仙、西京牧丹皮。別賜牛黃五十兩、龍腦八十兩、朱砂三百兩、麝香五十臍。已上各用閒金鍍銀鈒花合一具盛，共重四百兩，朱漆外匣全。下藥供御，杏仁煮法酒一十甁，用閒金鍍銀鈒花甁十一隻盛，重一千兩，朱紅漆明金雕花外匣全。
0086:八月丁巳宋商林慶等二十九人來，獻土物。
0087:九月日本國歸我飄風商人安光等四十四人。
0088:冬十一月己巳日本商客藤原等來，以法螺三十枚，海藻三百束，施興王寺，爲王祝壽。壬申耽羅勾當使尹應均獻大眞珠二枚，光曜如星，時人謂夜明珠。戊寅設八關會，御毬庭觀樂，命太子詣法王寺。
0089:十二月乙未朔遼遣起居郞馬高俊來，賀生辰。
0090:三十四年[编辑]
0091:○(庚申)三十四年春二月丙申制曰：「故門下侍中王寵之，禮部尙書中樞使鄭倍傑，皆忠謇不群，才猷出類。去世雖遠，吾豈忘哉？宜錫殊&#91;8&#93;恩，以昭寡人思賢之意。可贈寵之守太師中書令，倍傑弘文廣學推誠贊化功臣、開府儀同三司守太尉門下侍中上柱國光儒侯。」壬寅太白晝見。
0092:三月丙寅冊子㸂，爲檢校司空守尙書令扶餘侯。壬申刑部奏：「戶部擅以興王寺田，給萬齡殿，請罪之。」制削戶部官吏職，放還田里。東女眞懷化將軍劉信等來朝。遣戶部尙書柳洪，禮部侍郞朴寅亮如宋，謝賜藥材，仍獻方物。
0093:夏五月丁卯賜金尙磾等及第。
0094:六月興王寺石塔成赦。
0095:秋七月癸亥柳洪等還自宋，帝附勑八道。其一曰：「卿宅彼遼左，式是海東，若昔撫封，維躬保享。迪德不爽，修職有嚴，載披忱辭，灼見勤款。庸加褒顯，以厚眷私。」其二曰：「省所進謝恩，御衣二領、金腰帶二條、金鐁鑼一面、金花銀器二千兩、色羅一百匹、色綾一百匹、生羅三百匹、生綾三百匹、幞頭紗四十枚、帽子紗二十枚、罽屛一合、畫龍帳二對、大紙二千幅、墨四百挺、金鍍銀粧皮器仗二副、細弓四張、哮子箭二十四隻、細箭八十隻、鞍轡二副、細馬二匹、散馬六匹事，具悉。比飭&#91;9&#93;信臣，彼頒禮幣，用將至意，庶答&#91;10&#93;寅衷，具使貢辭，旅庭修報，載惟忱順，良用嘆嘉。」其三曰：「卿守邦有截，効職匪紓，厥惟勤修，玆用領識。誕申賜好，式厚寵光，益務肅心，以永終譽。今柳洪等迴，賜卿國信物色，幷別賜衣對錦綺。」其四曰：「卿祗愼一德，拊循三韓，積勤勞於歲年，客疢癘於支末。頃者聞問，恒焉置懷，術求倉令之餘師，藥按桐君之舊錄。冀善服食，俾躬有瘳，迨踰寒暄，何恙未已？遐念所苦，曰紆朕憂，騖想海邦，緩音驛使。卿其專和致福，虞意持神，毋忘養順，用介壽祺。」其五曰：「省所上進，金合二副、盤盞二副、注子一副、紅罽倚背一十隻、紅罽褥二隻、長刀二十隻、生中布二千匹、蔘一千斤、松子二千二百斤、香油二百二十斤、鞍轡二部、細馬二匹、螺鈿裝車一兩事，具悉。卿世濟令德，物修多儀。若時伻來，玆用厚往，具敷禮錫，式顯命寧，膍福所同，申好彌永！今迴賜卿衣著、銀器。」其六曰：「省所進太皇太后方物，具悉。卿遠因膚使，欽問東朝，已屬僊游，遂虛方物。顧閔艱之在疾，閱豐腆以增哀。特有匪頒，往旌勤順，今賜卿衣著、銀器。」其七曰：「省所進皇太后方物事，具悉。卿以朕誕膺寶曆，祇養慈闈，發贄東蕃，貢書長樂。禮豐物腆，志厚事勤，宜有恩頒，用將眷渥。今迴賜卿衣著、銀器。」其八曰：「遠飭使旌，恪修邦篚，橫絶巨浸，震驚烈風，人方遘危，物或傾載。諒操舟之未善，匪將命之不虔。矧卿致恭有先，申好維永，已亮忠誠之厚，詎專庭實之多？宜体諭言，務從矜釋。」初洪等放洋，颶風忽起，幾覆舟，及至宋，計所貢方物，失亡殆半。王依勑釋洪等罪。丁卯宋遣醫官馬世安來。
0096:九月辛酉宰相鄭惟産三上章請老。賜几杖，令視事，未幾固辭，許之。丙戌幸西京。
0097:閏月庚子日本國薩摩州遣使，獻方物。
0098:冬十一月己丑朔日食。己亥王至自西京，赦。
0099:十二月己未朔遼遣永州管內觀察使高嗣來，賀生辰。東蕃作亂，以中書侍郞平章事文正判行營兵馬事，同知中樞院事崔奭，兵部尙書廉漢爲兵馬使，左承宣李顗爲兵馬副使，將步騎三萬，分道往擊之，擒斬四百三十一級。
0100:三十五年[编辑]
0101:○(辛酉)三十五年春正月乙未以廉漢爲兵部尙書。丁酉以文正爲長淵縣開國伯，崔奭爲吏部尙書叅知政事，金良鑑叅知政事判尙書兵部事，王錫爲戶部尙書知吏部事。丁未知西北面兵馬事王佇奏：「西蕃酋長阿夫渙等九人，專心保塞，宜加爵賞。」，命以阿夫渙等三人爲柔遠將軍，山豆等六人爲懷化將軍，賜物有差。
0102:二月辛酉朔西女眞酋長遮亶等六人來，獻鐵甲兵仗，賜衣帶、綵帛有差。制曰：「凡東西酋長欲來見者，兵馬使申報，取旨後，方許赴闕，以爲永制。丙寅以金悌爲太子太保，柳洪、李顗竝爲太子賓客，李日禎爲禮部郞中御史雜端。甲戌宋商林慶等三十人來，獻土物。丙子制曰：「去冬十二月，東北路戎醜，一朝掃滅，邊祲廓淸，是皆上賴宗廟之威靈，下仗群帥之雄略。今己凱還，宜告太&#91;11&#93;廟及六陵，可擇日行事。」
0103:三月甲午幸長源亭。辛丑以金良鑑權判中樞院事。己未以宋帝節日，賜宴于馬世安所館，兼致禮幣。
0104:夏四月丙子雩。庚辰遣禮部尙書崔思齊，吏部侍郞李子威如宋，獻方物，兼謝賜醫藥。壬午禮賓省奏：「宋人楊震隨商船而來，自稱擧子，屢試不中，請依所告，遣還本國。」從之。
0105:五月己丑東女眞酋長陳順等二十三人來，獻馬，制曰：「凡蕃人來朝者，留京毋過十五日，並令起館，以爲永式。」辛卯以朴寅亮、吳英淑爲左、右承宣，崔思玄爲右副承宣。戊戌遣閤門引進使高夢臣如遼，賀天安節。右補闕魏絳謝宣賜生辰，戶部郞中河忠濟進方物，閤門祗&#91;12&#93;侯&#91;13&#93;崔周砥賀正。
0106:秋七月丁酉制曰：「霪雨不時，恐傷禾稼，有同&#91;14&#93;，其擇日祈晴。」己亥叅知政事致仕李徵望卒，謚匡靖，命百官會葬，輟朝十&#91;15&#93;日。
0107:八月己未西女眞漫豆等十七人，挈家來投，禮賓省奏曰：「舊制，本國邊民，曾被蕃賊所掠，懷王自來者，與宋人有才藝者外，若黑水女眞，竝不許入。今漫豆亦依舊制遣還。」禮部尙書盧旦奏曰：「漫豆等雖無知之俗，慕義而來，不可拒也。宜處之山南州縣，以爲編戶」，從之。辛酉制：「西京宮闕，年久頹毁頗多，宜募工修葺。且去京東西各十餘里，更卜地，構左右宮闕，以爲省方巡御之所。」戊辰宋商李元績等六十八人來，獻土物。己巳雨雹傷禾。壬申東女眞歸德將軍胡幹來，獻馬。
0108:九月丁酉東北蕃賊首阿亥遣子弟徐害等來朝。
0109:冬十月甲子幸平州溫泉，癸酉還宮。丙子赦。
0110:十一月丁亥以李靖恭叅知政事修國史。壬寅遼遣橫宣使利州管內觀察使耶律德讓來。丁未兵部尙書廉漢上章請老，賜詔不允。
0111:十二月癸丑朔遼遣崇祿卿楊移孝來，賀生辰。癸亥知太史局事梁冠公奏：「奉宣勘進來壬戌年曆日，並無疑誤。惟臘日，自己未年以來，依大宋曆法，用戌日，臣未詳可否。臣按陰陽書云：『近大寒前後，先得辰爲臘』，我國用此日久矣。况古史曰：『夏曰嘉平，殷曰淸祀，周曰大蜡，漢曰臘，』其稱各異，皆以卒歲之功，因臘取獸，合聚萬物，以報百神，可不重歟？不宜擅變其法，請委有司詳定，然後施行。」，制可。戊辰雷震寧州靈化寺佛殿天王塑像。壬申工部尙書洪德成再上章請老，賜詔不允。庚辰以柳洪爲中樞院使，李顗爲左散騎常侍知中樞院事，盧旦爲右僕射翰林學士承旨，崔思齊爲右散騎常侍，崔思訓爲中樞院知奏事，林槩爲衛尉卿知御史臺事，崔思玄爲吏部郞中御史雜端，李資仁爲侍御史。
0112:三十六年[编辑]
0113:○(壬戌)三十六年春二月癸丑以國子祭酒宋德延知西北面兵馬事，衛尉少卿金義忠爲東北面兵馬副使。甲子東女眞褭於古等來朝。
0114:三月庚子命有司禱雨于山川社稷。
0115:夏四月己卯醮太一九宮于會慶殿。羅州牧管下洪原縣民，掘地得黃金一百兩，白銀一百五十兩以獻，王曰「天賜也」，遂還之。
0116:五月癸未慮囚。癸巳醮九曜堂，禱雨，庚子，又禱于興國寺。丁未大雨。
0117:六月辛酉赦，加兩京百官職一級。丙寅守司空尙書左僕射金德符卒。
0118:秋七月戊申崇慶宮主李氏卒。
0119:八月甲寅以李子威爲右副承宣，宋德延知御史臺事，高景爲侍御史，楊信麟爲殿中侍御史。戊午御文德殿，斷死刑，命門下侍郞文正，左僕射李靖恭叅詳。乙亥宋商陳儀等來，獻珍寶。是月，配東審賊首張向等十四人於山南遠地。
0120:九月癸未王南巡。丁亥次峯城縣，設重陽宴，令兩府及侍臣，賦‘途中遇重陽』詩。癸卯次天安府。乙巳至溫水郡。
0121:冬十月戊申朔宣示御製‘暮秋南幸次天安府』詩，命近臣依韻和進，第其甲乙。左散騎常侍李顗詩最警絶。王嘉歎，賜廐馬一匹，其餘賜絹有差。辛亥宰臣以幸溫泉表賀。庚申發溫泉，癸亥，次天安府。
0122:十一月戊寅朔王太子上表行在，賀朔，王特迴詔答&#91;10&#93;之。甲申還京，制：「加所過山川神號，侍從臣僚，亦加職賞，其餘吏卒，賜物有差。」丙戌日本國對馬島遣使，獻方物。
0123:十二月丁未朔遼遣永州管內觀察使李可遂來，賀生辰。丁巳中書侍郞平章事金若珍卒，輟朝三日。
0124:三十七年[编辑]
0125:○(癸亥)三十七年春正月丁丑朔放朝賀。丁亥饗老人於毬庭，賜物有差。戊子以李靖恭、崔奭竝爲中書侍郞同中書門下平章事，金良鑑、王錫爲左、右僕射。
0126:二月丁未朔賜群臣祿牌。辛未東女眞歸德將軍姚彬，寧遠將軍方鎭等來，獻馬，各賜職賞。
0127:三月丁丑賜陰鼎等及第。己丑命太子，迎宋朝大藏經，置于開國寺，仍設道場。辛卯幸開國寺。
0128:夏四月乙丑王子忱卒。癸酉制曰：「自春而夏，農事方興，霜雹爲災。言念獄囚，慮有寃滯，內外罪囚，宜從寬典，凡內外土木之役，悉令停罷。」
0129:五月丙子王不豫。癸卯太白晝見。
0130:六月丁卯禱雨于宗廟社稷。
0131:秋七月癸丑百官設華嚴經道場于興國寺五日，以祈風雨調順。辛酉王疾篤，遺詔曰：「朕以眇躬，纘守祖業，天命有數，寢疾彌留，閔予不祐，已及大期。一日萬機，不可乍曠，今以軍國政事，一以委太子勳，用傳寶位。卿等，宜體懇言，勉盡忠孝。」遂薨于重光殿，殯于宣德殿之西。壽六十五，在位三十七年。王幼聰哲，及長，好學善射。志略宏遠，寬仁容衆，凡所聽斷，不復遺忘。謚曰仁孝，廟號文宗，葬于佛日寺南麓，陵曰景陵。仁宗十八年，加謚剛正，高宗四十年，加明戴。
0132:後人評價[编辑]
0133:○李齊賢賛曰：「顯、德、靖、文，父作子述，兄終弟及，首尾幾八十年，可謂盛矣。而文宗躬勤節儉，進用賢才，愛民恤刑，崇學敬老。名器不假於匪人，威權不移於近昵。雖戚里之親，無功不賞，左右之愛，有罪必罰。宦官給使，不過十數輩，內侍必選有功能者充之，亦不過二十餘人。冗官省而事簡，費用節而國富。大倉之粟，陳陳相因，家給人足，時號&#91;11&#93;平。宋朝每錫褒賞之命，遼氏歲講慶壽之禮。東倭浮海而獻琛，北貊扣關而受廛。故林完以爲我朝賢聖之君也。獨其徙一畿縣，作一僧寺。侈峻宇於宮闕，侔崇墉於國都，黃金爲塔，百物稱是。殆將比擬蕭梁。而不知欲成人之美者，歎息於斯焉耳。」
0134:順宗[编辑]
0135:順宗宣惠大王，諱勳，字義恭，古諱烋。文宗長子，母曰仁睿太后李氏，文宗元年十二月己酉生，八年二月，冊爲王太子，三十七年七月辛酉，文宗薨，奉遺詔卽位。遣左拾遺知制誥吳仁俊，如遼告哀。八月甲申葬文宗于景陵。庚子御神鳳樓，赦。冬十月癸酉朔設道場于會慶殿三日，飯僧三萬。甲申制：「加王弟運守太師兼中書令，食實封一千戶。”王小有疾，居廬哀毁，疾益篤。乙未命母弟國原公運，權摠國事，遺詔曰：「朕比承君父之遺言，獲主邦家之重器，每思眇質，謬膺顧托之權。樂與群公，共講長久之策，冀保祖宗之慶，永光堂構之功。不謂居喪過哀，積憂成患，經時累朔，有加無瘳，爰及冬初，遂至大漸。念明滅風燈之體，寧免幻期？而纂承社稷之圖，合憑預屬。今母弟守太師中書令國原公運，多能天縱，盛德日躋，稼穡艱難，備明乃事，刑政利病，悉究于心。如其升九五之尊，足以安億兆之望，可於柩所，便卽君權。凡於國朝賞罰大事，一稟嗣君處分，在外州鎭官員，只於本郡擧哀，輒不得擅離理所。喪服之制，以日易月，山陵制度，務從儉約。於戱！生也有涯，難逭者始終大義，人誰不沒，所傷者脩短異途。惟憑一二股肱，中外文武，同輸忠力，輔我親王。庶延寶曆之無窮，長使環區之有寄，即朕之瞑目，復何憾哉？」是日，薨于喪次，移殯于宣德殿。壽三十七，謚曰宣惠，廟號順宗，葬于城南，陵曰成陵。仁宗十八年，加謚英明，高宗四十年，加靖憲。
0136:後人評價[编辑]
0137:○李齊賢賛曰：「三年之喪，自天子，達于庶人。然其所謂齋衰之服，饘粥之食，顔色之戚，哭泣之哀，使四方來觀而悅者，自滕文公之後，未之聞也。順宗遭文考之喪，哀毁成疾，四月而逝，雖於聖人之制，有所過焉，其親愛之誠，則至矣。」
0138:〈世家卷第九〉
fascicle:010
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:宣宗[编辑]
0003:宣宗安成思孝大王，諱運，字繼天，古諱蒸又祈。文宗第二子，順宗母弟，文宗三年九月庚子，生。幼而聰慧，及長，孝敬恭儉，識量弘遠。博覽經史，尤工製述。十年三月，冊爲國原侯，累封尙書令，進爵爲公。三十七年七月，順宗卽位，加守太師兼中書令。十月乙未，順宗薨，丙申，奉遺詔，服袞冕，卽位於宣政殿，受百官賀。
0004:丁酉，設金剛明經道場於乾德殿。戊戌，王率百官，服喪服，詣宣政殿，行祭禮。畢，百官詣西上閤門奉慰，又陳慰于慈壽殿。
0005:十一月庚申，親臨啓殯哭盡哀，葬于成陵。丁卯，翰林院秦：「凡內外州府郡縣寺院，公私門館號，及臣僚以下名，犯御諱者，及音同者，請改之。」制從之。戊辰，御神鳳樓，赦，加文武官一級。是月，遣侍御史李資仁如遼，告喪。
0006:十二月壬申，設華嚴經道場于乾德殿五日。丁丑，設八關會，御神鳳樓前帳殿，受百官賀，遂幸法王寺。以前月値國恤，至是行之。丁亥，御乾德殿視朝，退御宣政殿，門下侍郞平章事李靖恭，中書侍郞平章事金良鑑，叅知政事王錫、柳洪，陳時政得失。
0007:元年[编辑]
0008:○(甲子)元年春正月辛丑朔，放朝賀。己巳，普濟寺僧貞雙等秦：「九山門叅學僧徒，請依進士例，三年一選。」從之。
0009:三月庚子朔，東女眞將軍分那老等二十人來，獻馬。
0010:夏四月遼遣勑祭使益州管內觀察使耶律信，慰問使廣州管內觀察使耶律彦等來。甲戌，祭文宗曰：「惟靈，性極禮義之端，體涵中和之粹。王爵馭貴，早襲靑社之封，木神則仁，全賦東方之氣。躬懷忠款以力行，職述貢儀而歲至。一匡致主，朝廷賴其勳，千里于蕃，生民受其賜。方當拱手以仰成，何意上天之不遺？聞訃悼懷，輟朝增欷。嗚呼！歲陰不留，人生如寄，一千年時運之逢，五十載君臣之義，遽藏夜壑之舟，難秘東園之器。宜遄遣於軺音，俾往申於奠禮，魂兮有知，歆此至意。」丁丑，祭順宗曰：「惟靈，辰象純精，嶽潰秀氣，慶發世國，才爲王臣。甫從英妙之年，爰被寵嘉之命，撫封日域，述職天朝。翊戴輸勤，開庇底乂，方茂稱藩之績，遽纏陟岵之憂。議以奪情，俾其襲爵，指軺騑之旣駕，聞驛訃之云來。復嗟殲良，益用震悼。何舟壑之不息，乃人琴之俱亡？言念忠圖，想見風矩，臨遣輪馭，往陳奠觴，冥神有知，諒我遐意。」
0011:五月壬戌，賜高旻翼等及第。
0012:六月壬午，東女眞寇興海郡母山津農場，戍卒擊敗之，擒五人。戊子，日本國筑前州商客信通等獻水銀二百五十斤。乙未，王子生於延和宮。
0013:秋八月壬申，制：「顯宗南幸時，門下侍中朴成傑扈從有功，於三韓後壁上功臣楊規等錄券，並錄施行。」甲申，宋遣祭奠使左諫議大夫楊景略，副使禮賓使王舜封，弔慰使右諫議大夫錢勰，副使西上閤門副使宋球等來。辛卯，祭奠使聚僧徒，設道場於文宗魂殿三晝夜。壬辰，又設於順宗魂堂。癸已祭文宗祝曰：「惟王紹承慶緖，撫有侯封，道民師俗，禮義是宗。壹意朝廷，倦倦者忠，百名修貢，旣久益恭。重溟萬里，一葦以通，精誠所兆，風濤順從。維此中國，四海會同，較功悼德，孰與王宗？謂宜壽考，藩屛于東，遽茲淪謝，傷怛何窮？遣使陳奠，以寓予衷。」詔曰：「父兄之喪，人倫之大慼，贈賻之禮，朝廷之至恩。興言恭順之蕃，宜被哀榮之典。特馳使指，往致奠儀，以示眷存，以慰號慕。」其弔慰書曰：「不意閔凶，奄失所怙，復聞同産，相繼淪亡，痛毒荐仍，何以勝處？達於予聽，良用惻傷。卿紹承父兄，素有孝友，顗能抑割，以副眷存。今遣使弔慰，兼賜卿弔慰物色，具如別錄，至可領也。」甲午，祭順宗曰：「惟王資質茂美，孝友夙成，履信思順，休有德聲。營營服喪，得禮之經，撫綏一國，良恊民情。謂膺遐福，保此安榮，爲屛爲翰，翼戴朝廷，如何不淑，沈痾遽嬰？惟天報施，稱物平衡，孰云積善，而夭厥齡？飭我使指，爰棘其行，庶陳薄奠，以寫斯誠。」以王生日爲天元節。
0014:九月己亥，宴宋使于會慶殿。壬寅，又如之。甲辰，餞宴，附表以謝。
0015:二年[编辑]
0016:○(乙丑)二年春二月丁卯，設天帝釋道場于文德殿。辛未，設金剛經道場于乾德殿七日。癸酉，遼報改元大安，王命有司，告于太&#91;1&#93;廟六陵。乙亥，始令駕幸時，奉仁王般若經前道，遵宋制也。丁丑，對馬島勾當官遣使，進柑橘。丁亥，幸歸法寺，飯僧。
0017:三月丙申，王欲詣文考返魂堂，行寒食兼上巳祭，有司以無哭位，難之。王曰：「禮當從宜」，遂減法從而往。戊戌，宋密州報，帝崩，皇太子卽位。戊申，設佛頂道場于文德殿。甲寅，王如興王寺，飯僧。
0018:夏四月庚午，王弟釋煦，逃入宋。賜金晙等及第。戊寅，幸外帝釋院。甲申，親醮于毬庭。庚寅，以旱，命有司講雲雨經於臨海院七日，又禱于山嶽。壬辰，命近臣錄囚，放輕繫。
0019:五月甲寅，設金剛明經道場于乾德殿七日，禱雨。
0020:六月丁丑，王受菩薩戒於乾德殿。
0021:秋七月壬寅，饗年八十以上男女于毬庭，賜衣帶例物有差。壬子，以文宗大祥，幸興王寺行香。
0022:八月辛未，遣戶部尙書金上琦，禮部侍郞崔思文如宋，弔慰，工部尙書林槩，兵部侍郞李資仁，賀登極。丁丑，奉安文宗神御于景靈殿，親行奠禮。戊寅，御宣政殿，聽斷刑部所奏死囚，停音樂，進素膳。
0023:九月己酉，放輕繫。壬子，親奠于順宗魂殿。遼遣御史中丞李可及來，賀生辰，不及期，人嘲之曰：「使名可及，何不及耶。」
0024:冬十月癸酉，祔文宗于太&#91;1&#93;廟。乙亥，設百高座道場於會慶殿，講仁王經三日，飯僧三萬。
0025:十一月丁酉，祔順宗于太&#91;1&#93;廟。丙午，遼遣落起復使高州管內觀察使耶律盛來。癸丑，遼遣保靜軍節度使蕭璋，崇祿卿溫嶠等，來冊王爲特進檢校太師兼中書令上柱國，食邑一萬戶、食實封一千戶，兼賜冠冕、車馬、圭印、衣帶、綵段&#91;2&#93;等物。己未，王受冊于南郊。
0026:三年[编辑]
0027:○(丙寅)三年春正月己未，以外戚禮部侍郞李預妻王氏等，授尙宮以下內職，爲王太后宮官，賜俸有差。
0028:二月庚申朔，以守太師兼中書令崔冲，守太尉、門下侍中金元冲，配享靖宗廟，守太尉、門下侍中崔齊顔，守太師兼中書令李子淵，檢校太師、門下侍中王寵之，守太尉、中書令崔惟善，配享文宗廟。丙寅，王上冊于王太后，御乾德殿，受中外賀，賜群臣宴。乇羅游擊將軍加於乃等來賀，獻方物。丁卯，積慶宮主適扶餘侯㸂。戊辰，御神鳳樓，大赦。庚辰，以朝鮮公燾、雞林公熙守太保，常安侯琇、扶餘侯㸂、金官侯㶨、卞韓侯愔守司徒，辰韓侯愉守司空。
0029:閏月甲寅，遣衛尉少卿崔思說如遼，賀天安節，殿中少監郭尙獻方物，戶部侍郞金士珍謝賀生辰。
0030:三月辛酉，避先王謚，改侍中崔肅謚仁孝爲忠懿。己卯，對馬島勾當官遣使，獻方物。乙酉，禱雨于山川。
0031:夏四月癸巳，又禱。甲午，以盧神烈爲戶部尙書，文幹攝兵部尙書，王國髦爲衛尉卿。辛丑，有司以久旱，徙市。庚戌，親禘太&#91;1&#93;廟，加上太祖以下先王先后尊號。癸丑，以李靖恭爲門下侍中、判尙書吏部事，崔奭、金良鑑竝爲門下侍郞平章事，柳洪、王錫爲中書侍郞平章，盧旦爲尙書左僕射叅知政事，崔思諒爲中樞院使，文晃知中樞院事。甲寅，以禘饗，曲赦。
0032:五月戊午，御乹德殿覆試，賜朴景伯等及第。丙子，遣尙書禮部侍郞崔洪嗣如遼，謝落起復。禮賓卿李資智賀正，知中樞院事李子威，尙書左丞黃宗慤謝冊命。又遣告奏使尙書右丞韓瑩，時遼欲於鴨綠江，將起榷場，故請罷之。太白晝見。
0033:六月丁亥朔，王如奉恩寺。癸卯，詔曰：「朕承遺命，叨居大位，近來，變恠屢作，旱魃爲灾。庶頼佛神之陰護，群臣匡輔之力，而使陰陽順序，上下咸和，省躬責己，屢示恩宥，尙不得雨，此盖凉德所致，然恐群下所行，或不合義，命世賢材，棄不見用。惟爾文武常叅官、致政舊德、及散任三品以上員，限今月二十六日，各上封事，朕之過失，刑政之得失，民庶之獘瘼，直言不諱。又擧忠直淸廉有才德者各一人，男女僧道篤行孝順，及不孝悌者，在官不守公道，擾亂法度、侵害小民者，具錄以聞。」
0034:秋七月丙寅，詔曰：「朕覽群臣所上封事，多言世俗尙侈靡，莫有禁制。其令所司與宰臣諸學士風憲長官，據先王典禮，凡衣服車馬品制，斟酌詳定，以聞。」戊寅，德宗后金氏薨。
0035:八月丙戌朔，以刑部尙書邵台輔爲西北面兵馬使，工部尙書柳奭爲東北面兵馬使。癸卯，宣慰國老，賜宴於閤門，駕幸毬庭，親饗庶老男女，賜物有差，篤疾廢疾者，別給酒食。
0036:九月戊午，召兩京武官，閱射于東亭，數月而罷。甲子，遼遣守殿中監史洵直來，賀生辰。丁卯，卞韓侯愔卒。
0037:冬十月甲辰，命內外官，表賀太后生辰，且於正、至、八關，亦如之，永爲定制。己酉，祈雪。
0038:十一月壬戌，親醮祈雪。戊辰，設八關會，幸法王寺，遂幸神衆院。己巳，大會，雪，侍宴群臣皆霑服。及夕將還，天霽月明，王駐輦昌德門外，命諸王，奉觴獻壽，諫議金上琦、李資仁、補闕魏繼廷諫，乃止。
0039:十二月戊戌，召兩京文官，閱射于東亭。
0040:四年[编辑]
0041:○(丁卯)四年春正月甲寅朔，放朝賀。乙丑，遣告奏使秘書監林昌槩如遼。己巳，命有司，祭山川廟社，以祈神兵助戰。甲戌，親醮于會慶殿。戊寅，東女眞將軍阿盧漢等十九人來，獻土物。己卯，以邵台輔爲吏部尙書。庚辰，遣密進使閤門引進使金漢忠如遼。
0042:二月庚寅，以林槩爲御史大夫，高景爲御史雜端，崔思說爲侍御史。甲午，幸開國寺，慶成大藏經。丁酉，燃燈，王如奉恩寺。東女眞將軍恠八等十九人來，獻馬。癸卯，太白晝見。
0043:三月丙辰，幸龜山寺，飯僧。己未，王如興王寺，慶成大藏殿。辛酉，西女眞酋長所隱豆等十三人來，獻土物，賜爵。癸亥，以崔奭權判尙書吏部事。壬申，日本商重元、親宗等三十二人來，獻方物。甲戌，宋商徐戩等二十人來，獻新註華嚴經板。丙子，親醮太一於文德殿，以祈風雨調順。戊寅，放輕繫。庚辰，御宣政殿視事，門下侍郞平章事崔奭、金良鑑，中書侍郞平章事柳洪，陳時政得失。
0044:夏四月丙戌，宋商傅高等二十人來，獻土物。戊子，中書侍郞平章事王錫卒，輟朝三日。庚子，幸歸法寺，慶成大藏經。乙巳，設金剛經道場于乾德殿七日，禱雨。戊申，又禱于普濟寺。
0045:五月丁巳，再雩。丁卯，王服素襴，謁顯陵，上竹冊。戊辰，設仁王道場於文德殿。庚午，謁景陵。壬申，謁昌陵，皆上竹冊，冊曰：「饗祖之嚴，羲易式崇乎殷薦，感神之理，虞書盖貴乎至諴，興言孝思，合蕆毖祀。伏念臣謬將冲昧，獲襲燕貽，感時，軫怵惕&#91;3&#93;之心，撰日，擧拜虔之禮。命百辟之執，俾贊盛儀，殫九州之宜，用備馨奠。仰冀亶聰之鑑，曲容克敬之懷。在天競耀於靈威，俯覃純嘏，歷世寢宣於景化，致保昌期。」甲戌，以崔奭修國史，金良鑑判尙書戶部事，崔思諒叅知政事兼西京留守使。乙亥，以金行瓊爲門下侍郞同中書平章事。己卯，親醮于會慶殿，禱雨。
0046:六月壬午，王如奉恩寺。乙酉，設消灾道場于會慶殿七日。丙申，幸法王寺。辛丑，放輕繫。
0047:秋七月癸丑，以文晃爲西北路兵馬使兼知中軍兵馬事，李子威爲東北面兵馬使兼知行營兵馬事。丙辰，醮于內庭。己巳，王如興王寺。庚午，東南道都部署奏：「日本國對馬島元平等四十人來獻眞珠、水銀、寶刀、牛馬。」壬申，御宣政殿，視事，崔奭、金良鑑、柳洪、崔思諒，奏陳時政得失。
0048:八月癸未，御宣政殿，聽斷死刑。乙酉，幸王輪寺。己亥，改崇慶宮曰保寧，慶興院曰元禧宮。丙午，幸西京。丁未，以御史大夫林槩爲西北路兵馬使，司宰卿尹翼商知東北路兵馬事。
0049:九月庚戌朔，王次懷蛟驛夜，扈衛軍營火。辛亥，宴侍臣于大同江樓船。癸丑，御長樂殿視事。戊午，遼遣高州管內觀察使高惠來，賀生辰。甲子，以崔奭爲檢校太保，崔思諒檢校太子太師，文晃檢校太子太傅，李子威檢校司空。癸酉，幸興福寺。丙子，放輕繫。戊寅，設燃燈道場于興國寺，又點燈于宮城內外街衢。
0050:冬十月己卯朔，幸興國寺。癸未，幸重興寺。乙酉，親醮于內殿。丁亥，王游覽觀風亭及九梯宮，遂幸永明寺行香，御龍船至大同江，入夜乃還。壬辰，設八關會，御靈鳳樓浮堦觀樂，遂幸興國寺。遣告奏使禮賓少卿柳伸如遼。癸巳，宴親王侍臣于浮堦。乙未，幸興福、金剛二寺。丙申，幸弘福、仁王二寺，遂幸梯淵，御樓船置酒，沿流至大同江，觀射。設百座道場於上京會慶殿，飯僧三萬于毬庭。戊戌，宴群臣于長樂殿。
0051:十一月乙卯，至自西京。丙辰，遣衛尉少卿庾晳如遼，謝賀生辰。壬戌，設八關會，幸法王寺。己巳，遣殿中少監金德均如遼，獻方物。辛未，以維旦爲分司兵部尙書知西京留守事，黃宗慤爲衛尉卿西京副留守。丁丑，尙書右僕射任禧悅卒，輟朝一日。
0052:十二月己卯朔，遣出推使侍御史崔思說于全、晋、羅州道，尙書兵部員外郞李瑋于慶、尙州道，閤門祗候尹瓘于廣、忠、淸州道。己丑，遣刑部侍郞崔翥如遼，賀天安節。庚寅，以崔奭守太尉、判尙書吏部事、監修國史，金良鑑守太尉，柳洪守司空，崔思諒修國史，文晃知中樞院事，李子威同知中樞院事，金忠義爲戶部尙書，朴寅亮爲翰林學士承旨，李預爲翰林學士。甲午，放輕繫。
0053:五年[编辑]
0054:○(戊辰)五年春正月己酉朔，放朝賀。戊午，遼遣橫宣使御史大未耶律延壽來。
0055:二月甲午，以遼議置榷場於鴨江岸，遣中樞院副使李顔，托爲藏經燒香使，往龜州，密備邊事。
0056:三月己酉，命中書侍郞平章事柳洪，右承宣高景，設醮于氈城，修舊禮也。甲子，賜金富弼等及第。戊辰，以崔思齊爲中樞院使。
0057:夏四月丙申，以旱甚，王率百寮如南郊再雩，以六事自責曰：「政不一歟，民失職歟，宮室崇歟，婦&#91;4&#93;謁盛歟，苞苴行歟，讒夫昌歟？」使童男童女各八人，且舞而呼雩。避正殿，減常膳，徹樂，露坐聽政。壬寅，又禱于宗廟、社稷、山川。
0058:五月辛亥，宋明州歸我羅州飄風人楊福等男女二十三人。己未，遼東京回禮使檢校右散騎常侍高德信來。癸酉，詔曰：「朕不明于德，皇天示譴，三月不雨，慄慄危懼。豈中外囹圄，有眚烖乎？其輕囚薄罪，竝原之。」
0059:秋七月宋明州歸我耽羅飄風人用叶等十人。
0060:九月遣太僕少卿金先錫如遼，乞罷榷場，表曰：「三瀆靡從，雖懼冒煩之非禮，一方所願，豈當緘黙以不言？况昔者，投匭上書，萬姓悉通於窮告，呌閽檛鼓，四聰勿閡於登聞。幸遭宸鑑之至公，盍寫民情而更達？臣伏審承天皇太后，臨朝稱制，賜履劃封，舞干俾格於舜文，執玉甫叅於禹會。獎憐臣節，霑被睿恩。自天皇鶴柱之城，西收彼岸，限日子鼈橋之水，東割我疆。統和十二甲午，年，入朝正位高良，賷到天輔皇帝詔書：『勑高麗國王王治。省東京留守遜寧秦，卿欲取九月初，發丁夫修築城砦，至十月上旬已畢。卿才惟天縱，智達時機，樂輸事大之誠，遠奉來庭之禮。適因農隙，遠集丁夫，用防曠野之寇攘，先築要津之城壘，雅符朝旨，深叶時情。况彼女眞，早歸皇化，服我威信，不敢非違。但速務於完修，固永期於通泰。』其於眷注，豈捨寐興？于時，陪臣徐熙，掌界而管臨，留守遜寧，奉宣而商議，各當兩境，分築諸城。是故，遣河拱辰於鴈門，爲勾當使於鴨綠，晝則出監於東涘，夜則入宿於內城。遂仗天威，漸袪草竊，後來無備，邊候益閑。聖宗之勑墨未乾，太后之慈言如昨，甲寅，年，河梁造舟而通路。乙卯，歲，州城入境以置軍，乙未，設弓口而創亭。丙申，允需頭而毁舍，詔曰：『自餘瑣事，俾守恒規』。又壬寅，年，欲設買賣院於義宣軍南，論申則葺修設罷。甲寅，歲，始排探守庵於定戎城北。回報曰，起盖年深。當國代代忠勤，年年貢覲。幾遣乎軺車章奏，未蠲乎庵守城橋，矧及茲辰，欲營新市，似負先朝之遺旨，弗矜小國之竭誠。數千里之輪蹄，往來忘倦，九十年之苞篚，輸獻無功，百舌咨嗟，群心怨望。今臣肇承先閥，恪守外蕃，纔寸悰更切於激昻，何片利將興於締構？界連大楚，懽和誓效於灌瓜，地狹長沙，忭舞尙難於回袖。屢飛縑奏，莫奉綸兪，上跼蓋高，下慙有衆。伏望皇帝陛下，排閫臣之橫議，念邊府之殷憂，任耕鑿於田原，復安舊業，禁榷酤之場屋，無使新成。儻免驚騷，永圖報效。」
0061:冬十月丁丑，遼遣太&#91;1&#93;常少卿鄭碩來，賀生辰。
0062:十一月癸亥，賜延和宮元子名昱，賜銀器、匹段&#91;2&#93;、布穀、鞍轡、奴婢。王奉太后，宴于壽春宮，朝鮮、鷄林、常安三公，扶餘、金官二候侍宴，竟夜而罷。壬申，金先錫還自遼，回詔曰：「屢抗封章，請停榷易，諒惟細故，詎假繁辭？邇然議於便宜。况未期於創置，務從安帖，以盡傾輸，釋乃深疑，體予至意。」
0063:十二月庚子，以李顔爲刑部尙書叅知政事，李資仁爲殿中監中樞院副使。是歲，遼遣使，賜羊二千口，車二十三兩，馬三匹。
0064:六年[编辑]
0065:○(己巳)六年春正月壬申朔，放朝賀。乙亥，發新興倉粟，施京城諸佛寺，設齋祈福。戊戌，設消災道場于會慶殿五日。
0066:二月辛酉，親祀天地、山川于毬庭，以祈福。
0067:三月庚寅，設楞嚴道場于乾德殿七日。
0068:夏四月辛丑朔，隕霜。
0069:六月辛丑，禱雨于宗廟七陵。庚申，以崔思齊叅知政事，朴寅亮同知中樞院事，徐靖爲三司使，金上琦爲右散騎常侍。
0070:秋八月甲辰，東女眞歸德將軍西害等十四人來，獻馬。庚戌，宋明州歸我飄風人李勤甫等二十四人。癸丑，以修葺國學，備儀仗，移安文宣王于順天館。丙辰，斷死刑。日本國大宰府商客，來獻水銀、眞珠、弓箭、刀劒。
0071:九月乙亥，遼遣永州管內觀察使楊璘來，賀生辰。丁丑，以天元節，宴遼使于乾德殿，王製賀聖朝詞曰“露冷風高秋，夜淸月華明。披香殿裏欲三更，沸歌聲擾擾。人生都似幻，莫貪榮。好將美醁滿金觥，暢懽情。」
0072:冬十月己亥，宋商楊註等四十人來，獻土物。己酉，宋商徐成等五十九人來，獻土物。辛亥，講仁王經于會慶殿三日，飯僧三萬。戊午，寘新鑄十三層黃金塔于會慶殿，設慶讚會。宋商李珠、楊甫、楊俊等一百二十七人來，獻土物。辛酉，王太后始創國淸寺。
0073:十一月丁卯朔，日食。東女眞酋長高舍等二十一人來，獻馬。
0074:十二月守司空柳洪新第成，王命太&#91;1&#93;僕卿李資義賫詔，賜銀器、匹段&#91;2&#93;、鞍馬。
0075:七年[编辑]
0076:○(庚午)七年春正月丁卯朔，放朝賀。己丑，禮賓省據乇羅勾當使申狀奏：「星主游擊將軍加良仍死，母弟陪戎副尉高福令繼之，賵賻之物，宜準舊例支送。」制可。壬辰，普濟寺水陸堂火。先是，嬖人攝戶部郞中、知太史局事崔士謙入宋，求得水陸儀文，請王作此堂，功未畢而火。
0077:二月甲寅，東女眞都領也沙等十七人來，獻馬，賜物有差。丙辰，以柳洪爲門下侍郞平章事、判兵部事，崔思齊爲中書侍郞、同中書門下平章事，李子威爲尙書右僕射、叅知政事、修國史。己未，東女眞都領䙚於乃等二十二人來，獻馬。壬戌，東女眞禿達等三十四人，來朝。
0078:三月己巳，宋商徐成等一百五十人來，獻土物。戊子，夜大震電，新興倉灾。罷弘圓、國淸兩寺之役。
0079:夏五月丙寅，御乾德殿覆試，賜李景泌等及第。時以景泌程文不合格，譏謗主司。
0080:六月庚子，御史臺奏：「寧遠兵馬錄事禹汝維侵擾邊民，聚歛財賄，請付廷尉論斷。」制可。甲辰，制：「災變屢作，時雨愆期，放內外公徒私杖以下罪，官吏犯法罷職者，理無私曲，量敍本品。」
0081:秋七月癸未，遣戶部尙書李資義，禮部侍郞魏繼廷如宋，謝恩兼進奉。
0082:九月辛未，遼遣利州管內觀察使張師說等三十一人來，賀生辰。庚辰，“再宴遼使于乾德殿，令三節人坐殿內。左右有司奏：「再宴使者，古無此例，三節就坐殿內，亦所未聞。」王曰：「使者賷御製天慶寺碑文以來，宜加殊禮。」不從。戊子，東女眞懷化將軍阿於大等十五人來，獻馬。
0083:冬十月丙午，王奉太后，幸三角山。庚戌，幸僧伽窟，遂幸藏義寺。癸丑，幸仁壽寺，行香。甲寅，駕次山路，民年百歲者一人、八十者三人，謁于路，各賜物存問。戊午，幸神穴寺，設五百羅漢齋。
0084:十一月辛酉朔，至自三角山，赦。
0085:十二月壬辰，祈雪。庚子，再祈于諸神廟。壬寅，又祈。遼遣橫宜使益州管內觀察使耶律利稱來。宋賜文苑英華集。
0086:八年[编辑]
0087:○(辛未)八年春正月丁卯，宴群臣於乾德殿，各賜廐馬。
0088:二月癸丑，遼東京持禮回謝使禮賓副使鳥耶呂來。
0089:三月丙子，東女眞寧塞將軍皆多漢等四十人來，獻槖駞及馬。
0090:夏四月丁未，中樞院副使李資仁卒。癸丑，門下侍郞平章事鄭惟産卒，謚貞順。
0091:五月己未朔，日食，太白晝見，經天七十日。乙丑，祈雨于社稷。王如興王寺。丁卯，祈雨于太&#91;1&#93;廟、七陵。
0092:六月甲午，再祈于社稷。丁酉，又祈于大&#91;1&#93;廟、七陵。甲辰，都兵馬使奏：「往年，蕃賊寇昌州，兵馬錄事安先俊等領卒，出屯德寧戌，遣郞將高猛等，追捕奮擊，賊大潰。校尉崇儉隊正邊鶴等突入賊中，士卒增氣，俘斬有功，乞加職賞，以勸將來，」制可。丙午，李資義等還自宋，奏云：「帝聞我國書籍多好本，命館伴，書所求書目錄，授之乃曰：『雖有卷第不足者，亦須傳寫附來。』」《百篇尙書》、《荀爽周易》十卷、《京房易》十卷、《鄭康成周易》九卷、《陸績注周易》十四卷、《虞飜注周易》九卷、《東觀漢記》一百二十七卷、《謝承後漢書》一百三十卷、《韓詩》二十二卷、《業遵毛詩》二十卷、《呂悅字林》七卷、《古玉篇》三十卷、《括地志》五百卷、《輿地志》三十卷、《新序》三卷、《說苑》二十卷、《劉向七錄》二十卷、《劉歆七毗》七卷、《王方慶園亭草木䟽》二十七卷、《古今錄驗方》五十卷、《張仲景方》十五卷、《元白唱和詩》一卷、《深師方黃帝鍼經》九卷、《九墟經》九卷、《小品方》十二卷、《陶隱居效驗方》六卷、《尸子》二十卷、《准南子》二十一卷、《公孫羅文選》、《水經》四十卷、《羊祐老子》二卷、《羅什老子》二卷、《鍾會老子》二卷、《阮孝緖》七錄、《孫盛晉陽秋》三十三卷、《孫盛魏氏春秋》二十卷、《干&#91;5&#93;寶晋記》二十二卷、《十六國春秋》一百二卷、《魏澹後魏書》一百卷、《魚豢魏略》、《劉璠梁典》三十卷、《吳均齊春秋》三十卷、《元行冲魏典》六十卷、《沈孫齊紀》二十卷、《楊雄集》五卷、《班固集》十四卷、《崔駰集》十卷、《汲冢紀年》一十四卷、《謝靈運集》二十卷、《顔延年集》四十一卷、《三敎珠英》一千卷、《孔逭文苑》一百卷、《類文》三百七十卷、《文館詞林》一千卷、《仲長統昌言》、《社恕體論》、《諸葛亮集》二十四卷、《王羲之小學篇》一卷、《周處風土紀》一卷、《張揖廣雅》四卷、《管絃志》四卷、《王詳撰音樂志》、《蔡邕月令章句》十二卷、《信都芳撰樂書》九卷、《古今樂錄》十三卷、《公羊墨&#91;6&#93;守》十五卷、《穀梁廢疾》三卷、《孝經劉邵注》一卷、《孝經韋昭注》一卷、《鄭志》九卷、《爾雅圖贊》二卷、《三蒼》三卷、《埤蒼》三卷、《衛宏宮書》一卷、《通俗文》二卷、《凡將篇》一卷、《在昔篇》一卷、《飛龍篇》一卷、《聖皇章》一卷、《勸學篇》一卷、《晋中興書》八十卷、《古史考》二十五卷、《伏侯古今注》八卷、《三輔黃圖》一卷、《漢官解詁》三卷、《三輔決錄》七卷、《益部耆舊傳》十四卷、《襄陽耆舊傳》五卷、《稽康高士傳》三卷、《玄晏春秋》三卷、《干&#91;5&#93;寶搜神記》三十卷、《魏名臣秦》三十一卷、《漢名臣奏》二十九卷、《今書七志》十卷、《世本》四卷、《申子》二卷、《隋巢子》一卷、《胡非子》一卷、《何承天性苑》、《高士廉氏族志》一百卷、《十三州志》十四卷、《高麗風俗紀》一卷、《高麗志》七卷、《子思子》八卷、《公孫尼子》一卷、《愼子》十卷、《晁氏新書》三卷、《風俗通義》三十卷、《氾勝之書》三卷、《靈憲圖》一卷、《大衍曆》、《兵書接要》七卷、《司馬法漢圖》一卷、《桐君藥錄》二卷、《黃帝大素》三十卷、《名醫別錄》三卷、《曹植集》三十卷、《司馬相如集》二卷、《桓譚新論》十卷、《劉琨集》十五卷、《盧諶集》二十一卷、《山公啓事》三卷、《書集八》十卷、《應璩百一詩》八卷、《古今詩苑英華集》二十卷、《集林》二十卷、《計然子》十五卷。
0093:秋七月壬戌，尙書左僕射致仕盧旦卒，謚匡獻。丁丑，以金上琦爲戶部尙書政堂文學，柳奭同知中樞院事。
0094:八月丁卯，中書侍郞平章事崔思齊卒。制曰：「宋人田盛善書札，陳&#91;7&#93;養有武藝，敦請留止，且加職秩，以勸來者。」
0095:閏月己未，王避正殿素膳，丹筆定罪。甲子，設藏經道場于會慶殿，王行香，且製詩以示歸崇之意。
0096:九月庚寅，御賞春亭，召鷄林公熙，扶餘公㸂，門下侍郞平章事柳洪，左僕射邵台輔，兵部尙書徐靖，上將軍王國髦，直門下省高景，翰林學士孫冠等，置酒，從容問以邊事。癸巳，遼遣永州管內觀察使高崇來，賀生辰。
0097:冬十一月丙午，門下侍郞平章事柳洪卒。庚戌，祈雪于社稷。
0098:十二月癸亥，門下侍郞平章事李顔卒，謚襄愼。
0099:九年[编辑]
0100:○(壬申)九年春正月甲申朔，以雨雪，放朝賀。己丑，中樞院使、刑部尙書致仕朴揚旦卒，輟朝三日。丁酉，以金上琦爲吏部尙書，林槩同知中樞院事。庚子，東女眞阿盧漢等二十人來，獻土物。
0101:二月己卯，東女眞懷化將軍三彬等來，獻馬。耽羅星主懿仁來，獻土物，加定遠將軍，賜衣帶。壬午，宣麻以邵台輔叅知政事。
0102:三月丙辰，市巷民家六百四十戶火。是月，王憂勞萬機，頗覺不豫，移御文德殿，命內醫進養性方藥。忽有感，作古風長篇，其末云：「藥效得否何敢慮，浮生有始豈無終？唯應愿切修諸善，淨域超昇禮梵雄。」王春秋鼎盛，而有此作，見者驚恠。
0103:夏四月乙卯，以叅知政事邵台輔權判西北面兵馬事兼中軍兵馬使，中樞院使徐靖爲西北面兵馬使兼中軍兵馬使，政堂文學金上琦權判東北面兵馬事兼行營兵馬使，同知中樞院事林槩爲東北面兵馬使兼行營兵馬使。戊午，冊宮人李氏爲王妃。制加金官侯㶨守太尉兼中書令。丙寅，金官侯㶨卒。戊辰，遼東京持禮使高良慶來。辛巳，御文德殿覆試，賜金誠等及第。
0104:六月己未，以柳奭知中樞院事，李預同知中樞院事。庚申，詔曰：「朕嘗聽日者崔士謙之奏，修補景陵虛缺。近覽司天少監黃忠現等封事，士謙修補，反爲壓禳，將使先靈，不安玄寢。其令刑部，囚士謙鞫問。」乙丑，以政堂文學金上琦修國史。丙寅，王受菩薩戒于乾德殿。壬申，王太后設天台宗禮懺法于白州見佛寺，約一萬日。乙亥，以徐靖叅知政事。
0105:秋七月乙酉，叅知政事崔思諒卒。
0106:八月乙丑，以李子威爲尙書右僕射、權知門下省事兼西京留守使，初子威以宰相，監校入宋表奏，誤書遼年號，宋朝却其表。由是責罷，不數月，干謁內嬖，得拜是職，時人譏之。戊辰，幸西京。己巳，放崔士謙于仙山島。
0107:九月壬午，王太后薨于西京。乙酉，遼遣王鼎來，賀生辰。
0108:冬十月丙子，至自西京。
0109:十一月庚子，太白晝見，經天。
0110:十二月癸亥，東女眞餘羅弗等二十人來，獻土物。壬申，地震。
0111:十年[编辑]
0112:○(癸酉)十年春正月己卯朔，放朝賀。
0113:二月甲寅，宋明州報信使黃仲來。
0114:三月戊寅，命元子昱，入居壽春宮，以同知中樞院事柳奭，左諫議大夫孫冠爲太子左右詹事。壬午，西北路兵馬使奏：「北審三人，慕化來投。」賜衣及田宅。
0115:夏四月己酉，門下侍中致仕文正卒。癸丑，設藏經道場于會慶殿六日，王親製贊三寶詩。乙卯，遼遣高州管內觀察使馮行宗，來命王起復。
0116:五月戊戌，以邵台輔爲中書侍郞平章事、判刑兵部事，徐靖爲尙書左僕射、叅知政事，金上琦爲吏部尙書、叅知政事、修國史，柳奭爲禮部尙書、叅知政事，林槩爲中樞院使、刑部尙書，李預知中樞院事、翰林學士承旨。庚子，創弘護寺于城東。
0117:六月甲子，親醮于內殿，以祈農事。
0118:秋七月癸未，西海道按察使奏：「安西都護府轄下延平島巡檢軍，捕海船一艘，所載宋人十二，倭人十九，有弓箭、刀劍、甲冑、幷水銀、眞珠、硫黃、法螺等物。必是兩國海賊共欲侵我邊鄙者也。其兵仗等物，請收納官，所捕海賊，竝配嶺外，賞其巡捕軍士。」從之。壬辰，遣兵部尙書黃宗慤，工部侍郞柳伸如宋謝恩。
0119:八月壬申，免內外死罪，流海島。
0120:九月丁丑，王詣仁睿太后返魂殿，行小祥祭。壬午，遼遣永州管內觀察使大歸仁來，賀生辰。
0121:十二月甲子，遼遣橫宣使安州管內觀察使耶律括來。
0122:十一年[编辑]
0123:○(甲戌)十一年春正月癸酉朔，放朝賀。壬辰，日傍有彗。
0124:二月丙午，以屢有天變，赦。戊申，王將閱兵，御史臺奏：「兵金也克木。方春盛，德在木，而閱兵逆生氣也。」不聽。
0125:三月甲戌，王祭仁睿太后於返魂殿。甲申，國子祭酒韓儉三，上表請老，許之。丙戌，東女眞將軍仍于等來，獻馬九匹。丁亥，醮于毬庭。甲午，賜鄭克恭等及第。
0126:夏閏四月壬辰，王不豫。甲午，宰臣樞密及宗室，詣延英殿北門起居。
0127:五月壬寅，王薨于延英殿內寢，卽日遷殯于宣德殿。壽四十六，在位十一年。謚曰思孝，廟號宣宗，葬于城東，陵曰仁陵，仁宗十八年，加謚寬仁，高宗四十年，加顯順。
0128:後人評價[编辑]
0129:○李齊賢贊曰：「詩者，志之所之，在心爲志，發言爲詩。觀宣宗文德殿餌藥詩，有類於趙孟視蔭愒日之詩，何哉？趙孟列國之卿，其語偸，君子尙譏之，況王者乎？以宣宗聰明好學，不讀非聖之書，而無苟且之意。明良賡載之歌則尙矣，大風慷慨之作，何遽不若乎？不及三年，遂棄群臣，嗚呼！」
0130:獻宗[编辑]
0131:獻宗恭殤大王，諱昱，宣宗元子，母曰思肅太后李氏，宣宗元年六月乙未生。性聰慧，九歲好書畫，凡所見聞，未嘗遺忘。十一年五月壬寅宣宗薨，奉遺命，卽位於重光殿。甲寅葬宣宗于仁陵。
0132:六月庚午朔尊母爲太后。甲申以邵台輔、李子威竝爲門下侍郞平章事上柱國，柳奭爲尙書左僕射柱國，林槩叅知政事，李資義知中樞院事，崔思諏同知中樞院事、左散騎常侍。乙酉文宗妃崇化宮主金氏卒。戊子御神鳳樓，大赦。宋都綱徐祐等六十九人，乇羅高的等一百九十四人來，賀卽位，獻土物。己亥以朝鮮公燾、鷄&#91;8&#93;林公熙守太師，常安公琇、扶餘公㸂守太保，辰韓侯愉、漢山侯昀、樂浪伯瑛守司徒。
0133:秋七月丁卯宋都綱徐義等來，獻土物。
0134:八月庚午朔詔曰：「定州宣德鎭境內，蝗虫爲災，其令群臣，各上封事。」甲戌宋都綱歐保、劉及、楊保等六十四人來。
0135:冬十一月壬子饗年八十以上者于毬庭，賜物有差。
0136:十二月遼勑祭使蕭遵烈，副使梁祖述，慰問使蕭褫，起復使郭人文等來。乙酉勑祭使，詣返魂堂，祭宣宗。王迎詔助祭。詔曰：「朕言念先臣，保全亮節，將被便蕃之寵，遽從汗漫之遊。靈魄未遙，渥恩宜及，遣陳祭酹，庸表眷懷。今差永州管內觀察使蕭遵烈，衛尉少卿梁祖述，充勑祭使副，祭所諸物，具如別錄。」祭文曰：「惟靈器範淵英，姿神秀邁。慶遇風雲之會，恭依日月之華，承祖業之貽休，纘王藩之嗣理。表海遵修於舊服，朝天奉達於勤誠。寔禀義方，克全忠節，將加寵懋，奄至淪亡。聞訃奏以玆來，痛恩褒之莫及。特遣騑傳，往陳奠觴，凝想貞魂，固諒深意。」祭訖，王還宮。慰問使，傳詔於乾德殿，詔曰：「省所奏高麗國王薨逝事，具悉。朕以先臣表是東海，方賴匡扶之績，遽聆隕越之災。顧爾幼冲，遘斯凶閔，當永思於纘襲，用少節於哀摧，順以禮文，副予遐念。今差廣州防禦使蕭褫，賚詔往彼慰問，兼賜賻贈，具如別錄。」丙戌起復使，傳詔於乾德殿，詔曰：「王適遘家艱，爰膺世嗣。凷苫在制，然孺慕以鍾情，金革從權，固牽復而就政。諒極哀榮之至，勉符眷委之深。今差崇祿卿郭人文往彼，賜卿起復告勑，各一道。」官告曰：「立孝惟親，在苴麻則禮當終慼，移忠於國，順金革則義貴從權。故襄子繇發命以卽戎，伯禽因有爲而攝事。朕若稽古典，誕撫庶邦，眷靑社之名封，迺皇家之鉅屛。上帝不憖，列侯云薨，屬令嗣以有成，宜舊服以與繼。式涓剛吉之旦，載考牽復之文，僉議允諧，寵章攸擧。高麗國王嗣子王昱，慶隆世嫡，才茂人英。龍星騰七宿之精，夙鍾其智，木神冠五行之秀，生富于仁。爰在妙齡，早推俊器，方幹承家之蠱，遽罹陟岵之艱，訃奏云來，盡傷攸至。然痛纏苫塊，三年未忍奪其情，而任重蕃垣，一日不可虛其守。是用特降出綸之命，俾從始墨之絰&#91;9&#93;，付駞鈕之崇權，升鳳池之峻秩。檢階優錫，勳邑兼新，與襲國封，用慰人望。於戱!肇爾烈祖，臣於我朝，誓著泰山，表玆東海。尊主庇民而有裕，貽孫翼子以承休。顧惟八世之莫京，皆獲一卣之所賜。汝其祇蹈先訓，永懷令圖，勤儉可以保民，信義可以行政，服是炯戒，往惟欽哉!可起復驃騎大將軍檢校太尉兼中書令上柱國高麗國王、食邑七千戶、食實封七百戶。仍令所司擇日，備禮冊命，主者施行。」
0137:元年[编辑]
0138:○(乙亥)元年春正月戊戌朔，放朝賀。日傍有彗。王幼冲，不知修省，只引內醫三四人，討問方書，或習書畫。庚戌以王國髦權尙書兵部事。
0139:二月庚辰燃燈，王如奉恩寺。甲申東女眞懷化將軍所羅等二十八人來，獻馬。丁亥東女眞奉國將軍豆門等四十八人來，獻馬。王御宣政殿，賜見，命近臣崔弘嗣問邊宜，賜酒食、衣帶、布帛。辛卯宋商黃冲等三十一人，與慈恩宗僧惠珍來。王命近臣文翼，備軒盖迎珍，置于普濟寺。珍常曰：「爲欲見普陁落山聖窟而來，請往觀之。」朝議竟不許。
0140:三月辛丑常安公琇卒。
0141:夏四月己卯賜兪進等及第。
0142:五月丙申太后如玄化寺，設宣宗小祥齋。己酉以柳奭判三司事，李預爲政堂文學、刑部尙書，李資義爲中樞院使，孫冠知中樞院事、翰林學士承旨。癸丑遼東京回禮使高遂來，遂私獻綾羅彩段&#91;2&#93;甚多。王御乾德殿引見，命近臣問留守安否，賜酒食、衣襨&#91;10&#93;。
0143:六月己卯王受木叉戒于乾德殿。
0144:秋七月戊戌行遼壽昌年號。丙午饗于太&#91;1&#93;廟。王居亮陰，圓丘、方澤、宗廟、社稷，及凡載祀典者無不擧。癸丑乇羅高勿等八十人來，獻土物。庚申李資義謀亂伏誅。癸亥以邵台輔權判吏部事，王國髦權判兵部事。
0145:八月甲子朔以黃仲寶爲尙書右僕射。乙丑以大叔鷄林公熙爲中書令，百官就邸陳賀。甲戌宋商陳義、黃宜等六十二人來，獻土物。癸未以孫冠爲樞密院使，崔思諏爲吏部尙書、知樞密院事。甲申命修東京皇龍寺塔。
0146:九月乙未以邵台輔特進守司徒、判吏部事，金上琦、柳奭並爲中書侍郞同中書門下平章事，林槩守司空、尙書左僕射、判戶部事，王國髦爲右僕射、叅知政事判兵部事、柱國，黃宗慤同知樞密院事。丙申放李資義黨兵部員外郞金德忠于遠地。戊戌詔曰：「昨者，權姦謀亂伏誅，此實將相宣力之效。雖己拔亂，益勤修省，凡諸寃獄，悉令寬宥，內外贖銅小罪，皆許免除。「庚子以金先錫爲刑部尙書，王國髦判都兵馬事。
0147:冬十月己巳制曰：「朕承先考遺業，謬卽大位，年當幼冲，體亦病羸，不能撫邦國之權，塞士民之望。陰謀橫議，交起於權門，逆賊亂臣，屢干于內寢。斯皆凉德所致，常念爲君之難。竊見大叔鷄林公，曆數在躬，神人假手，咨爾有衆，奉纂丕圖。朕當退居後宮，獲全殘命。」乃命近臣金德釣等，迎鷄林公熙于宗邸禪位，遂退居後宮。肅宗二年閏二月甲辰薨于興盛宮，壽十四，在位一年。謚曰懷殤，葬于城東，陵曰隱陵。睿宗卽位，改謚恭殤，廟號獻宗。高宗四十年，加謚定比。
0148:後人評價[编辑]
0149:○李齊賢贊曰：「禹之傳子，爲慮後世。植遺腹，朝委裘，而天下不動者，分素定也。顯之三子，兄弟相傳，以及於順，順以居喪過哀，夭折無嗣，而傳於宣。宣薨而太子嗣，是爲獻宗。國人習熟見聞，乃謂『宣有五弟，而立孺子』，以是歸非，何不思之甚也?唯不得周公於親，博陸於臣，委任而輔政，其危且亂，可翹足而待也。後世，有不幸而遺大投艱于襁褓之中者，可以此爲誡哉。」
0150:〈世家卷第十〉
fascicle:011
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:肅宗一[编辑]
0003:肅宗明孝大王，諱顒，字天常，古諱熙。文宗第三子，順宗母弟，文宗八年甲午，七月己丑，生。幼而聰慧，及長，孝敬勤儉，雄毅果斷。五經子史，無不該覽，文宗愛之，嘗&#91;1&#93;曰：「後之復興王室者，其在爾乎！」十九年二月，冊爲雞林候，三十一年三月，進封爲公。宣宗三年二月，加守太保。九年，扈駕西京，有紫雲&#91;2&#93;騰幕上，望氣者，以爲王者之符。獻宗卽位，進守太師兼尙書令，明年八月，爲中書令。
0004:十月己巳，獻宗下制禈位，王謙讓再三。庚午，卽位于重光殿是日，流元信宮主李氏，及子漢山候兄弟二人于慶源郡。辛未，遣左司郞中尹瓘，刑部侍郞任懿如遼。前王表曰：「伏以爲君之道，有事必陳，敢具封章，仰于負扆。伏念，臣記齡幼弱，植性戇愚，不違乃父之遺言，謬承家業。庶效維藩之劇務，永竭忠勤，緣痟渴之夙嬰，歷歲時而漸極。其奈醫乏十全之妙，莫究診詳，藥虧百品之靈，猶微瞑眩。匪朝伊夕，有加無瘳，肺膽焦熬，形骸枯槁，兩膝于以緩懦，雙睛于以暗昏。行之惟艱，何以撰戴經杖履，視之不見，何以辨師冕席階。徒僵臥於衾床，阻監臨於軍國。微軀是揣，殆危尤甚於玆辰，分寄非輕，管守難虛於頃刻。乃於今月八日，以臣父先臣之弟熙，令權守藩務，特馳陪隸，聊達宸庭。」王表曰，竊以皐鳴所切，天耳可通，敢陳臣子之誠，仰黷君親之鑒。伏念臣候藩末胤，聖域濱臣，生逢有道之時，坐樂無爲之化。昨國王臣昱，早嬰微瘵，近至沈痾，雖經服餌多方，未見痊瘳一效。於今月八日，令臣權守藩務。臣顧玆付托，擬欲升聞，奈恨邈於闕庭，未卽申於懇款。輒將孱劣，假守宗祊，爰啓處以不遑，積戰兢而尤甚。尋馳封奏，上告宸嚴。」戊寅，以邵台輔守太尉門下侍中，金上琦守司徒門下侍郞同中書門下平章事，柳奭守司空，林槩爲中書侍郞平章事判刑部事，王國髦守司徒，孫冠爲尙書右僕射叅知政事判戶部事，崔思諏守司空樞密院使翰林學士承旨，金先錫知樞密院事。庚辰，制加朝鮮國公燾，食邑五于戶食實封五百戶，扶餘公㸂守太傅，辰韓候愉爲尙書令，樂浪伯瑛爲樂浪侯，黃仲寶爲尙書左僕射，尹莘傑爲龍虎軍上將軍兵部尙書，黃兪顯爲工部尙書，崔迪爲金吾衛上將軍攝刑部尙書。其餘躐等遷官者數百人，工商皀隸，亦有超授顯職者，有司莫敢言。丙戌，參知政事王國髦卒。
0005:十一月癸卯，御神鳳樓，赦斬絞以下罪，名山大川，皆加德號。民年八十以上，及篤癈疾者、義夫、節婦、孝子、順孫、鰥寡、孤獨，賜設，分物有差，諸色軍人，賜米布亦有差。丙午，設八關會，御神鳳門，受中外賀，遂幸法王寺。癸丑，遣崔惟擧如遼，進奉。甲寅，遣崔用圭賀正，董彭載賀天安節。己未，遼遣劉直，來賀前王生辰，王代迎於乾德殿，其勅曰：「卿襲封日域，述職天朝。適當授鉞之初，載屬玄弧之旦，宜申慶錫，用示眷懷。今差泰州管內觀察使劉直往彼，賜卿衣襨&#91;3&#93;、匹段&#91;4&#93;、鞍馬、弓箭諸物等，具如別錄，至可領也。
0006:十二月己巳，劉直還，附表以送，前王表曰：「眷出嚴宸，恩流殘喘，寵靈越分，喜懼交幷。臣素以尫姿，謬叨重寄，因非福之所速，致厥疾之漸深，視聽惟難，擧動不遂。推骨親而權守藩務，馳家隷而仰告天聰，豈意今者，猥借睿慈。特紆使指，芝綸之旨，慰誨曲敦，寶幣之資，匪頒益厚。奈羸虛而未起，俾代受以彌兢。誓至百生，少酬大賚。」王表曰：「國王臣昱，久處沈痾，無由視立，屬遽霑於寵澤，奈莫遂於躬迎。臣權守維藩，代承丕錫，其所受詔錄諸物，並已傳付。丙戌，以崔思諏爲吏部尙書叅知政事，金先錫爲樞密院使，黃宗慤知樞密院事，黃瑩爲禮部尙書同知樞密院事。是日，以黃州牧副使李瑋爲尙書右司員外郞，王嘉瑋淸勤恤民，秩未滿召還，授是職。庚寅，任懿還自遼，回詔曰：「眷言靑社，祗奉紫宸，世竭忠圖，時修貢品。嚮者，昱己附陳於章表，謂染沈痾，卿復申奏於闕庭，權知重務。勉思勤順，姑用允從。
0007:元年[编辑]
0008:○(丙子)元年春正月戊戌，東女眞阿夫漢、高闌昆、豆門等一百七十九人來，獻土物。己酉，以工部尙書三司使庾晳爲西北面兵馬使，尙書左丞崔翥爲東北面兵馬使。甲寅，敎&#91;5&#93;曰：「朕仰法先王，欲行儉德，減省飮食，不縱&#91;6&#93;嗜欲。近聞內外時俗，好行奢侈，無有紀極，飮食之際，杯盤過多，傷風敗俗，甚可痛心，自今以後，宜定等級。」仍令御史臺糾&#91;7&#93;察。丁巳，以黃兪顯爲鷹揚軍上將軍戶部尙書，崔迪爲神虎衛上將軍刑部尙書，王惟烈爲金吾衛上將軍工部尙書，吳猛爲殿中監。戊午，以生辰爲大元節。
0009:二月甲子，遣謝恩兼告奏使禹元齡如遼，表云：「去年十一月，泰州管內觀察使劉直至，奉傳詔書、別錄各一道。以前王生日，特賜衣襨&#91;3&#93;、銀器、匹段&#91;4&#93;、弓箭、鞍馬等，因前王有疾，令臣代受者。眷出中宸，澤霑遐域，承傳之次，兢懼幷增。伏惟，皇帝陛下，道正執中，化包無外，記藩臣之生日，遣使&#91;8&#93;華&#91;9&#93;以頒恩。寵命旣臨，理固當於拜受，病身彌弱，終莫遂於親迎。臣權守一方，代承大賚，所受詔書、別錄，已曾傳付。」前王表云：「浩蒼之道，罔阻聽卑，窘迫之誠，必須訴上，爰憑削牘，輒叩嚴閽。臣早&#91;10&#93;染瘵痾，難圖療愈，蕃宣劇任，固不可以暫虛，貢獻常程，或不可以致闕，敢推延於叔父，乃附屬於國權，抛棄世緣，退居別第。尫羸之質，自長臥於漳濱，怳惚之魂，但伃&#91;11&#93;遊於岱嶽。已深危殆，何計痊瘳？近者，聞公牒之俄臨，認帝言之垂下。落起復之特禮，行封冊之盛儀，並悉蠲除，致諧願望。且生日之命，橫賜之恩，欲有頒流，預先諭示，揣殘喘而殊無片効，迄玆辰而曷受厚私？伏乞，曲借仁憐，俯詳懇告，旋紆兪旨，寢遣降於使華，遂俾病臣，永免居於重寄。」乙丑，前王請出居興盛宮，王從之。宣宗潛邸也。乙亥，燃燈，王如奉恩寺。庚辰，西女眞阿羅火等四十八人來朝。
0010:三月辛丑，西女眞下夫奐等來朝。己酉，遣持禮使高民翼如遼東京。戊午，御乾德殿覆試，賜金輔臣等及第。
0011:夏四月壬戌朔，霜。癸亥，又霜雹。癸酉，御宣政殿聽朝，至日昃。中書省奏：「時當長養萬物，三月以來，時令舛違，水結爲冰，降霜殺物，夜雹暴至。洪範五行傳曰：『雹陰脅陽之象也。』《京房易傳》曰：『誅罰絶理，厥灾隕霜。』又云：『上偏聽下情隔塞，不能謀慮利害，失在嚴急，其罰常寒。』又云：『興兵妄誅，玆謂亡法，厥灾降霜，夏殺五穀。』頃者，幼君寢疾，聽斷不明，母后攝政，湎惑失度，致使凶人，乘閒謀亂。由是，大行誅戮，不遺黨類&#91;12&#93;，而事不原情，囚繫之中，必有非罪。怨氣塞于天地，和氣變爲灾沴。伏惟，聖上應命繼綂，惣正萬機。乞令御史臺、尙書刑部，凡疑獄是非未定者，促令決正，使無寃濫。其所&#91;13&#93;告非實，悉令反坐，以答&#91;14&#93;天戒。則人情胥悅，灾變爲福矣，王納之。己卯，謁顯陵。乙酉，謁景陵。
0012:五月丙申，醮于會慶殿。己亥，太白晝見。癸卯，又晝見。甲辰，御乾德殿聽政，至日昃。丁未，放輕繫。戊申，設金剛經道場于乾德殿，禱雨。戊午，遼東京持禮使禮賓副使高良定來。
0013:六月辛酉，遷景宗神主於榮陵，祔宣宗于太&#91;15&#93;廟。又迎景成王后金氏主於質陵，祔德宗室。甲戌，鎭溟都部署使、文州防禦判官李順蹊等，與海賊戰敗之，斬首十七級。丁丑，東女眞榮&#91;16&#93;孫等十七人來朝。癸未，王與延德宮主柳氏及元子，泛舟東池置酒，召侍中邵台輔，僕射黃仲寶，知樞密院事黃瑩，刑部尙書崔迪，知奏事殿中監崔弘嗣，直門下省李䫨，右承宣給事中柳伸侍宴。相與賦詩，至夜分，雷雨乃罷。
0014:秋七月庚寅朔，御文德殿，覽歷代秘藏文書。擇部秩完全者，分藏于文德、長齡殿、御書房、秘書閣，餘賜兩府宰臣及誥院史翰內侍文臣有差。丁未，以文宗忌辰道場，如興王寺行香。設消灾道場于會慶殿七日。
0015:八月庚申朔，饗國老於東閤&#91;17&#93;，庶老於左右同樂亭。王率百官親侑，仍賜衣服幣帛絲緜有差。丙子，東女眞臥突、乙古、馬要等來，引見于重光殿，訪問蕃事，賜酒食錦絹。壬午，知樞密院事戶部尙書黃宗慤卒，賜吊慰敎及誄書，謚凱肅。
0016:九月己丑朔，右僕射參知政事朴寅亮卒。庚寅，王以仁睿太后忌辰道場，如國淸寺行香，兼祭眞殿，以爲恒式。庚子，毛羅星主遣人來，賀卽位。丁未，御宣政殿，引見宋僧惠珍，賜食於翰林院。戊申，以宋僧省聰、惠珍各爲明悟三重大師。癸丑，講仁王般若經于會慶殿三日，親飯儈－萬。
0017:冬十月丁丑，設道場于乾德殿三日，轉仁睿太后願成華嚴經。戊寅，宋商洪輔等三十人來，獻土物。乙酉，遣吳延寵如遼，賀天安節。
0018:十一月辛丑，設八關會，幸法王寺。丁未，遣蘇忠如遼，進奉。戊申，遣白可臣，賀正。
0019:十二月丁巳，遼遣李惟信來，賀前王生辰。
0020:二年[编辑]
0021:○(丁丑)二年春正月壬寅，遼遣橫宣使海州防禦使耶律括，來賜前王勑曰：「卿夙撫藩封，恭修職貢。屬嬰疾恙，請遂調頣，有司爰考於典彝，閒世用頒於恩賚，示優存念，當體眷懷。今賜卿衣襨&#91;3&#93;、匹段&#91;4&#93;、鞍馬、弓箭等物，具如別錄，至可領也。」
0022:二月己巳，燃燈，王如奉恩寺。壬申，東女眞臥突等來朝。國淸寺成。戊寅，親設慶讚道場，召門下侍中致仕李靖恭及兩府宰臣宴，賜對賞賚。宣示御製慶讚詩，令儒臣和進。
0023:閏月甲辰，前王薨。己巳，東女眞臥英等七人來朝。
0024:三月庚申，葬前王于隱陵，移牒遼東京兵馬都部署：「前王自退居別邸以來，病勢日增，於閏月十九日薨逝，今已葬訖。前王遺命云：『昨乞解機務，幸蒙詔允，退養殘骸。近來疾劇，決無生理。飾終諸事，宜從儉約，不須告奏，煩瀆大朝。』肆遵前王遺命，不敢遣使告哀。」癸亥，以崔思諏爲中書侍郞平章事判刑部事兼西京留守使，金先錫爲左僕射判戶部事，黃瑩叅知政事，林幹知樞密院事判三司事，魏繼廷爲禮部尙書翰林學土承旨，李䫨爲禮賓卿樞密院副使。
0025:夏四月丙戌，御賞春亭，宣示御製禁亭賞花詩，令館閣近侍文臣和進，親第高下，賞絹有差。甲辰，御文德殿，覆試，賜林元通等及第。
0026:五月丁卯，醮于會慶殿。
0027:六月甲申，王如奉恩寺。戊子，門下侍中李靖恭，奉宣，撰進興王寺碑文，王賜詔獎諭，兼賜匹段&#91;4&#93;、銀器、茶、布、鞍馬等物。宋商愼奐等三十六人來。甲午，宋歸我漂風人子信等三人。初，耽羅民二十人乘舟，漂入躶國，皆被殺，唯此三人得脫，投于宋，至是乃還。
0028:秋七月辛未，王如興王寺。壬申，東女眞賊船十艘寇鎭溟縣，東北面兵馬使金漢忠遣判官康&#91;18&#93;拯，與戰克之，獲船三艘，斬首四十八級。
0029:八月丁亥，以金先錫爲中書侍郞平章事，林幹爲樞密院事尙書左僕射。庚寅，東女眞未應等二十四人來朝。戊戌，幸弘護寺。丁未，彗星見氐房閒，光芒射天市垣。
0030:九月甲寅，王如國淸寺。乙卯，東女眞沙好羅等二十三人來朝。乙亥，設百高座於會慶殿，講仁王經，飯儈一萬。
0031:冬十月辛巳朔，東女眞令波等二十五人來朝。壬寅，東女眞阿夫等二十五人來朝。甲辰，遣安仁鑑如遼，賀天安節。丁未，遣柳澤，謝橫宣。
0032:十一月己未，遣庾惟祐如遼，謝賀前王生辰。戊辰，遣畢公贊，進方物，又遣林有文，賀正。甲子，設八關會，幸法王寺。
0033:十二月癸巳，遼遣耶律思齊、李湘，來賜玉冊、圭印、冠冕、車輅、章服、鞍馬、匹段&#91;4&#93;等物。冊曰：「朕以昊蒼眷祐，祖宗貽範，綂臨天下，四十有三載矣。外康百姓，內撫諸侯，咸底于道。而海隅立社，北抵龍泉，西極鴨緣，祗禀正朔，奉輸琛賮。乃者，先臣告謝，嫡嗣銜哀，旣卽苫塊，俾襲茅土。疊抗&#91;19&#93;章奏，懇稱疾恙，願歸諸父，庸荷崇構。尋依虔請，適委權莅，而能竭節事大，瀝誠恭上。矧念一方之位，旣崇千乘之名，所宜必正。爰行典禮，特行冊命。咨爾權知高麗國王事熙，肖二儀之閒氣，含五行之淳烈。九流藝術，通乎黙識，七雄勢數，斷乎雅論。曁持政柄，專裁時務，楨榦&#91;20&#93;立而宗室安，帷幄深而伯圖定。雖兄弟猶芝蘭，叢生于卞圃，子孫如騏驥，競馳乎辰野，主其祀者，非爾而誰？爰從龜筴，講求憲物，鉄卷丹書，約堅帶勵，金印紫綬，榮配車服。是用遣使臨海軍節度使檢校太傅兼御史中丞耶律思齊，使副太&#91;15&#93;僕卿昭文館直學士李湘，持節備禮，冊命爾特進檢校太尉兼中書令上柱國高麗國王，食邑一千戶、食實封七百戶。於戲，肇我太祖，嗣及冲人，積功累德，剖符錫壤。于蕃于宣，家世有遺法，曰朝曰會，歲時有常制。永表東夏，與遼無極，其惟敬哉。」王受冊于南郊。
0034:三年[编辑]
0035:○(戊寅)三年春正月丙寅，詔曰：「寡人纂承祖構，方宅丕圖，大遼遣使，特示封崇。宜頒慶賚，上答&#91;14&#93;休命。其受冊日，接詔以下，升壇執禮，內外諸色員僚，及客使接伴官，賜爵一級，有違犯當坐者，免之，指揮軍人，賜物有差。甲戌，幸外帝釋院，設羅漢齋。
0036:二月甲申，親醮于毬庭。己丑，幸王輪寺。甲午，燃燈，王如奉恩寺。壬寅，東女眞昌昆等來朝。丁未，幸妙通寺。
0037:三月甲寅，謁昌陵。辛酉，謁戴陵。癸亥，敎曰：「寡人謬以涼德，而有元良，宜升震位。」特命有司，立太子，備詹事府、左春坊、延慶宮司等官，皀隷采邑，皆屬焉。以邵台輔爲太師，金上琦爲太傅，崔思諏爲太保，金先錫爲少師，黃瑩爲少傅，林幹&#91;20&#93;爲小保，魏繼廷、李䫨、趙藺忠、郭尙並爲賓客，金漢忠、洪起爲左右庶子，柳伸、金景庸爲左右諭德，尹瓘爲東宮侍講學士，崔公詡爲家令，文翼、高令臣爲左右贊善大夫，禹元齡爲中舍人，李瑋爲典內，蔣寧爲洗馬，劉載爲侍讀，康拯爲中允，柳仁茂爲司議郞，張景爲藥藏郞，崔寅弼爲宮門郞，李侯爲率更，黃兪顯爲侍衛，吳孫慶、崔惟正爲左右淸道率府率，羅俊、弓濟爲左右監門，崔挺爲右衛，崔現爲旅賁中郞將。乙丑，百官上表，賀立太子府。丙寅，東女眞要眞等來朝。
0038:夏四月東女眞古豆等來朝。己丑，賜李德允等及第。丁酉，王如興王寺，飯儈三千。己亥，祈雨于五海神。
0039:五月壬子，雨雹。辛酉，醮于會慶殿。
0040:六月戊寅朔，王如奉恩寺。
0041:秋七月戊申，祈晴于松嶽神祠。己未，遣尹瓘、趙珪如宋，告嗣位，進方物。表曰：「君親之慈洽幽荒，旣形汎愛，臣子之心存忠孝，焉可妄陳？敢露款誠，輒干旒冕。臣竊念，當國惟祖惟考，乃子乃孫，咸繼世以襲封，緬嚮風而述職。頃者，臣兄運紹居侯服，逮事皇朝，遵累葉之貽謀，益堅志節，管遠方之分寄，誓效傾輸。況自先后之忽謝母儀，亡兄則方深孩慕，尋差使价，欲奉慰章，奈不享於永年，致奄辭於明代。臣兄子先臣昱，嗣權弊邑，續染沈痾，終救療以不痊，漸尫羸而斯極。乃於乙亥，年十月八日，懇推瀋務，令臣主持，顧其付托之勤，未敢遜辭而避，謬將孤藐，假守宗祊。屬以基構惟新，纂承伊始，一方多故，數載于玆，不獲早遣陪僚，仰申封奏。雖宸聰廣達，曲詳遐外之情，而家難沓臻，遂致因循之咎，禮實有闕，罪何敢逃。今則具緩告之事由，黷至明之鑑炤，霆威匪遠，冰履增深。」丙寅，王如興王寺。
0042:八月丙申，命有司，減刑獄。
0043:九月己酉，王如國淸寺。壬子，設仁王道場于會慶殿七日。
0044:冬十月甲申，王率百官，祫享于太&#91;15&#93;廟。還御神鳳門，赦二罪以下。當斬絞者配島，前配島者出陸，出陸者歸鄕，歸鄕者上京，上京者通朝見，已朝見者敍用。加名山大川諸神祇&#91;21&#93;號，又加贈配享功臣。賜助祭諸執事，太&#91;15&#93;廟、九陵侍衛員將&#91;22&#93;等爵一級。廟庭樂部工人，賜物有差，進士明經落在軍伍者免。戊子，遣知樞密院事金庸，禮部侍郞曹楊&#91;23&#93;休如遼，謝封冊。辛丑，尙書刑部奏獄空，宰相邵台輔等表賀。王下敎答&#91;14&#93;諭曰：「朕謬承先業，思理下民，日覽萬機，但積勤勞之念，時淸庶獄，實由挾贊之能。何歸美以盡心，遽剡章而展賀？載惟誠慤，良切歎嘉。」宰輔又表謝。壬寅，遣金若冲如遼，賀天安節。
0045:十一月庚戌，宋商洪保等二十人來。戊午，設八關會，幸法王寺。乙丑，遣王嘏、尹繼衡如遼，進方物，蔣寧賀正。
0046:十二月丙戌，遼遣左諫議大夫來告符來，賀生辰。辛卯，封子佖，爲檢校太保守太尉兼尙書令。癸已來告符還，王附表以謝。庚子，以金景庸爲尙書吏部侍郞知御史臺事，李繼膺爲尙書刑部侍郞右諫議大夫，文翼爲給事中，高令臣爲吏部郞中樞密院右承宣，吳延寵爲起居郞，王嘏爲兵部員外郞樞密院右副承宣。丙申，賜禮部宋朝開寶正禮一部。
0047:四年[编辑]
0048:○(己卯)四年春正月丙辰，設天帝釋道場于文德殿七日。幸神衆院，設羅漢齋。乙丑，朝鮮公燾卒。
0049:二月丁亥，燃燈，王如奉恩寺。己亥，以金上錡守太傅，黃瑩爲中書侍郞同中書門下平章事，趙藺忠守司空尙書左僕射，魏繼廷爲吏部尙書，李䫨爲禮部尙書。宋帝詔許擧子賓貢。
0050:三月乙巳，冊延德宮主柳氏爲妃。壬子，幸王輪寺，設羅漢齋。
0051:夏四月辛巳，御紗樓，召集詞臣，賦重光殿玉玫瑰花詩，分第，賜絹有差。丁亥，遼遣橫宣使寧州管內觀察使蕭朗來，兼賜藏經。庚寅，幸普濟寺。設五百羅漢齋。壬辰，御延英殿，檢閱御藏文書。戊戌，幸妙通寺。以林成槩爲工部尙書，董彭載知尙書兵部事。庚子，以任懿爲左諫議大夫，尹瓘爲右諫議大夫翰林侍講學士。中書省奏：「瓘與懿連姻，不宜同在諫院，請解瓘職。」從之。
0052:五月乙巳，禱雨于諸神祠。乙丑，門下侍中致仕李靖恭卒，賜弔慰敎及誄書。
0053:六月癸酉，王如奉恩寺。辛巳，大雨雹。癸未，尹瓘等還自宋，帝附勑曰：「省所上表，具悉。卿世撫三韓，地雄五部。克念先猷之繼，有虔臣節之修，遣浮海之使航，奉充庭之贄寶。式是守邦之始，載輸拱極之忠。詳披奏封，申味詞意，敍傳嗣之緩告，述奉慰之後時。眷惟勤誠，玆已具亮。方新纘紹，宜厚撫循，善布寬條，以綏雅俗，輔我中國，永爲東藩。戊戌，禱雨于諸神祠及朴淵川上。
0054:秋七月辛亥，曲宴于宴親殿。辛酉，王如興王寺。宋歸我乇羅失船人趙暹等六人。
0055:八月丙子，祈晴。
0056:九月令宰臣日官等，議建南京于楊州。癸卯，王如國淸寺。乙巳，持禮使邵師奭如遼東京。壬子，幸普濟寺，設五百羅漢齋。丁卯，王率王妃、元子、兩府群僚及祐世僧綂，幸三角山。
0057:閏月壬申，次常慈寺。甲戌，幸僧伽窟，設齋，仍施銀香椀、手爐各一事，金剛子、水精念珠各一貫，金帶一腰，幷金花果繡幡、茶、香、衣襨&#91;3&#93;、金綺，乙亥，次楊州，相宅都之地。庚辰，幸仁壽寺。甲申，王子上黨侯佖卒。辛卯，遣文冠如遼，賀天安節。壬辰，幸神穴寺。
0058:冬十月庚子，遣李壽如遼，謝賀生辰。癸卯，至自三角山，次藥師院，肆赦。辛亥，告奏兼密進使文翼如遼，請賜元子冊命。醮于會慶殿。丙辰，東女眞阿老火等二十六人來朝。遣韓彝如遼，進方物，趙臣浚賀正。
0059:十一月辛未，王弟扶餘公㸂以罪，流于京山府若木郡。壬申，辰韓侯愉卒。癸未，設八關會，幸法王寺。
0060:十二月壬寅，遼遣大淑來，賀生辰。辛亥，遼東京持禮回謝使大義來。癸亥，以庾晳爲尙書右僕射兼太子賓客，吳壽增爲刑部尙書，韓瑩爲兵部尙書，趙公善爲戶部尙書，金沅、庾祿崇爲左右散騎常侍。
0061:五年[编辑]
0062:○(庚辰)五年春正月庚辰，遼使蕭朗還，王附表以謝。甲申，東女眞將軍表於乃等六十人來朝。癸巳，親醮于毬庭。乙未，冊長子俁爲王太子。
0063:二月乙巳，御神鳳樓，赦二罪以下，加名山大川神號。兩京文武百官爵一級，詹事府春坊員二級，散官七品升朝二十年者，賜服，東西蕃長，加武散階，鰥寡、老病、孝子、順孫，賜物有差。辛亥，燃燈，王如奉恩寺。戊午，幸長源亭。
0064:三月乙酉，中書省奏：「見行曆，有乖錯處，請削撰曆者職。」從之。癸巳，以崔思諏爲門下侍郞平章事。
0065:夏四月丁酉朔，日食。己亥，還宮。壬子，御乾德殿覆試，賜韓淑旦等及第。
0066:五月辛巳，宋明州牒，報哲宗皇帝崩，皇弟端王佶立。王爲哲宗，欲薦福於大安寺，諫官不可，乃止。壬午，遼遣張臣言，來諭冊命元子，王備儀仗，迎于太初門內。勑曰：「卿宣力侯邦，輸忠王室。因飛章而抗奏，乞延賞以推恩，載驗乃誠，宜從所請。仍圖嚴像，增飭&#91;24&#93;貢儀，特示寵頒，式昭優眷。已令所司，擇日，備禮冊命次。今差秘書少監張臣言，往彼報諭，及別賜卿衣著、匹段&#91;4&#93;、銀、絹等物，具如別錄，又賜釋經二函。庚寅，張臣言還，王附表以謝。
0067:六月丁酉，王如奉恩寺。乙卯，禱雨于太&#91;15&#93;廟、八陵及松嶽東神祠。乙丑，遣尙書任懿，侍郞白可臣如宋，弔慰。
0068:秋七月丁丑，遣尙書王嘏，侍郞吳延寵如宋，賀登極。乙酉，王如興王寺。戊子，設仁王道場於會慶殿五日。
0069:八月丁酉，幸福靈寺。庚子，幸弘護寺。己未，宮南樓橋、東廊及四店館、掌牲、司儀二署火，延燒民戶數百。
0070:九月丁卯，王如國淸寺。丙戌，遣李載如遼，謝詔諭。戊子，宋都綱李琦等三十人來。
0071:冬十月丙申，賜中書門下省，玄德倉米一百斛。壬子，遼遣蕭好古、高士寧，來冊王太子。勑曰：「卿嗣膺祖服，遙臨海表之區，將建後昆，虔俟天朝之命。適從汝請，旣諭朕言，特申遣於使華，俾寵加於公爵，固昭優異，庸示眷懷。今差高州管內觀察使蕭好古等，持禮往彼，冊命卿長子俁，爲三韓國公，其印綬、簡冊、車輅，幷別賜衣帶、匹段&#91;4&#93;、鞍馬、弓箭諸物，具如別錄。」冊曰：「朕荷七聖之丕圖，紹百王之正綂。眷言日域，夾輔天朝，雖纘乃世封，已臨於舊服，而寵玆國嗣，未備於彝儀。申勑有司，率修故事，藏辰順卜，異數爰頒。咨爾高麗國王熙長子俁，生禀元精，幼成令器。就學克敏，究詩書禮樂之源，率德罔愆，合父子君臣之義。祖先而下，忠烈相承，永惟尊獎之勞，固有嗣續之慶。矧居嫡冑，載茂嘉聞，四履之閒，一心所係。是用，遣使高州管內觀察使蕭好古，副使守衛尉卿高士寧等，持節備禮，冊命爾爲順義軍節度、朔武等州觀察處置等使、崇祿大夫、檢校太傅、同中書門下平章事、使持節朔州諸軍事、行朔州剌史、上柱國、三韓國公、食邑三千戶、食實封五百戶。於戱，誓山河而傳信，汝旣同保其休，賜弓鉞以撫征，汝亦共宣其力。惟孝敬可以恊天性，惟謙和可以順物情，戒哉欽哉，無替朕之嘉命。乙卯，王與太子如南郊，受冊。己未，太子宴遼使于門下省。辛酉，遣朴浩如遼，賀天安節。
0072:十一月乙丑，遼使蕭好古等還，王附表以謝。遣金侯善如遼，謝賀生辰。丙子，設八關會，幸法王寺。戊寅，宋商、乇羅、女眞等來，獻土物。辛巳，遣金龜年如遼，謝恩。丙戌，遣赫連挺如遼，獻方物，崔善緯賀正。
0073:十二月癸巳朔，遼遣太&#91;15&#93;僕卿王執中來，賀生辰。甲辰，王執中還，王附表以謝。丙辰，以李瑋爲給事中，李穄爲侍御史，邵台幹爲殿中侍御史，劉誼、李德羽爲左、右拾遣。
0074:六年[编辑]
0075:○(辛巳)六年春正月丁卯，制以九經子史各一本，分置臺省、樞密院。以太子生辰爲昌寧節。己巳，設天帝釋道場于文德殿。庚午，幸神衆院。癸酉，東女眞余羅弗、沙溫等七十五人來，獻土物。丙子，以禮部尙書崔弘嗣爲西北面兵馬使，尙書左丞金德珍爲東北面兵馬使。遼東京持禮使禮賓副使高克少來。庚辰，宋人邵珪、陸廷俊、劉伋來投。王召試于文德殿，並授八品官，賜廷俊名廷傑。辛巳，遣兵部尙書韓瑩，大將軍張弘占，賜中書侍郞金先錫官誥禮物。癸未，注簿李景澤妻金氏，欲殺夫之繼母，陰使婢置毒於食以進。母知之，以告御史臺，金不服。御史臺請更&#91;25&#93;鞫問，王曰：「犯狀已白，宜卽論決。」以金先朝外戚，減死，流安山縣。景澤死獄中。乙酉，刑部奏：「注簿同正趙俊明，父沒四年，不養其母，不友其弟，使皆失所，請論如法。」王曰：「朕爲政，先孝弟，乃有若人耶？可其奏。」辛卯，設消灾道場于乾德殿四日。
0076:二月壬辰朔，貶詔諭回謝使孔目官李復，幷免回謝使李載。癸巳，錄囚。甲午，遣使，望秩于山川。癸卯，東女眞乃巴只村歸德將軍甫馬、弓漢，伊忽村都領麻浦，廣灘村將軍骨夫等五十五人請入朝，許之。乙巳，東女眞伊位村都領怪夫等三十人來朝。丙午，燃燈，王如奉恩寺。叅知政事致仕愼脩卒，遣使吊祭，謚恭獻。脩宋人也，頗有學識，尤精於醫。己酉，檢校太師守司空滋卒。壬子，詔：「逆臣李資義從坐者，皆量移。」乙卯，又詔曰：「逆黨罪疑者，已赦之矣，其侍御史王台紹，主簿全寵，判官李滋，衛尉少卿金義英妻李氏等，許令還京。丙辰，幸洪圓寺，落成大藏堂及九祖堂。戊午，御重光殿，閱書籍。
0077:三月戊辰，幸王輪寺。庚午，幸弘護寺，御製詩，命內侍儒臣和進。壬申，制以秘書省文籍板本，委積損毁，命置書籍鋪于國子監，移藏之，以廣摹印。丙子，設藏經道場于會慶殿，御製慶讚詩。己卯，王避遼帝嫌名，改名顒，告于太&#91;15&#93;廟、八陵，群臣表賀。庚辰，設般若道場于乾德殿。遼遣檢校右散騎常侍耶律轂，來告道宗崩，皇太孫燕國公延禧嗣位。廣明寺僧光器，主簿孫弼，進士李震光詐造陰陽書，事覺，杖流之。丙戌，祭五瘟神。庚寅，詔曰：「己卯，年，幸三角山，所過名山大川神號，各加仁聖二字，令所在州縣，祭告。」
0078:夏四月辛卯朔，日食。癸巳，從祀六十一子二十一賢于文宣王廟。御史臺奏：「遼告哀使傳命後，以皀衫烏帽赴宴，非禮也，請罪迎送員吏。」王曰：「此使者之失，迎送員吏，何與焉？」不聽。又奏：「司天卜正柳綠春，誤奏日食分刻，請論如法。」從之。以旱，禱雨于天地、宗廟、山川。乙未，以樞密院事吳壽增爲西北面兵馬使知中軍兵馬使事。丙申，幸普濟寺。戊戌，幸妙通寺，設摩利支天道場。庚子，幸普濟寺。辛丑，平州妖僧覺眞，妄言陰陽，眩惑衆人，詔流谷州。壬寅，以洪器爲工部尙書，充史館修撰官。癸卯，錄囚。遣大府少卿王公胤，閤門使魯作公如遼，弔慰會葬。東路州鎭，雪深一寸。甲辰，醮太一，祈雨。幸外帝釋院。翰林院奏：「御名同韻字，請令秘書省，彫板頒示，使人知所避諱。」制可。改雍和殿，爲祥和殿。乙巳，曝巫祈雨。群臣上言：「松虫蕃殖，壓禳無效。臣等謹按，京房易飛候云：『食祿不益聖化，天示之虫。』臣等無狀，以貽上憂，願進賢退不肖，以答&#91;14&#93;天譴。」不報。設龍王道場于臨海院，祈雨。戊申，合祭己卯，年行幸所過，名山大川神祇&#91;21&#93;于開城府及楊州。幸日月寺，慶成金字妙法蓮華經旣畢，與后妃太子，登寺後岡，欲置酒爲樂，御史臺奏：「時方盛農，旱魃爲灾，若樂酒於此，百姓孰謂殿下憂民之憂？」王乃止，及還，有感作詩，末句云：『蓮宮觀訪酬前願，兼禱時霖表至心。』己酉，禱雨于天地、宗廟。辛亥，放輕繫。甲寅，詔曰：「方今農時，天久不雨。恐州郡官吏，不體予意，逗撓德音，所免租稅，使民不被其澤。或寃獄滯囚，久而不決。餓莩曝骸，棄而不葬。又公私收稅甚重，召民怨，傷和氣而致然也。有司其布德惠，禁非法，平訊具獄，掩骼埋胔，亟答&#91;14&#93;天譴。」丙辰，大雩。設仁王道場于文德殿，祈雨。鑄錢都監奏：「國人始知用錢之利，以爲便，乞告于宗廟。」從之。戊午，女眞氈工古舍毛等六人來投，賜田廬，以充編戶。庚申，割平虜鎭關內楸子田，與民，耕之。
0079:五月壬戌，禱雨，斷扇，徙市。甲申，任懿、白可臣等還自宋，帝賜神醫補救方。王受詔於宣政殿。制以今秋役夫六千五百人，脩營弘護寺。
0080:六月辛卯，王如奉恩寺。丙申，王嘏、吳延寵還自宋，帝賜王《太&#91;15&#93;平御覽》一千卷。己亥，以任懿爲御史大夫，尹瓘爲樞密院知奏事。庚子，以林幹判尙書刑部事，魏繼廷判翰林院事，吳壽增判三司事，王嘏爲樞密院左承宣，趙珪爲右副承宣。辛丑，定州長今男盜官庫鐵甲四部，賣與東女眞，事覺伏誅。甲辰，王受菩薩戒于乾德殿。詔除兩京軍卒不急之役。分內府文書，藏于樞密院。戊午，以大府卿金漢忠爲西北面兵馬使，御史中丞高令臣爲東北面兵馬使。
0081:秋七月辛酉，制以役夫一千九百人，修營國淸寺。己卯，王如興王寺。
0082:八月癸巳，詔曰：「元曉、義相，東方聖人也，無碑記、謚號，厥德不暴，朕甚悼之。其贈元曉大聖和靜國師，義相大聖圓敎國師，有司卽所住處，立石紀德，以垂無窮。」乙巳，詔曰：「朕自御神器，居常小心，北交大遼，南事大宋，又有女眞，倔强于東。軍國之務，安民爲急，宜罷不急之役，以安斯民。」都兵馬使奏：「今遼東京兵馬都部署移文，請罷靜州關內軍營，頃在大安中，遼欲於鴨江，置亭子及榷場，我朝遣使請罷，遼帝聽之。今亦宜從其請。」制可。
0083:九月壬戌，王如國淸寺。戊寅，遣同知樞密院事郭尙，尙書左丞許慶如遼，賀卽位。西女眞古時毛來投，賜田宅。甲申，幸摠持寺，問母弟僧煦疾。設仁王經道場于會慶殿、毬庭及外山諸寺，飯僧三萬。是月，置南京開創都監，命門下侍郞平章事崔思諏，御史大夫任懿。知奏事尹瓘，少府監致仕文象，春官正陰德全，秋官正崔資顥相之。
0084:冬十月壬辰，御史臺奏：「京畿捕賊軍士，擅掠民戶，爲害反甚，請罷之。」制可。乙未，以乇羅新&#91;26&#93;星主陪戎副尉具代爲遊擊將軍。崔思諏等還奏云：「臣等就盧原驛、海村、龍山等處，審視山水，不合建都，唯三角山面嶽之南，山形水勢，符合古文。請於主幹中心大脉，壬坐丙向，隨形建都。」制可。丙申，以始創南京，告于宗廟、社稷、山川。
0085:十一&#91;27&#93;月戊辰，以羅俊爲左右衛上將軍攝刑部尙書，崔挺爲金吾衛上將軍工部尙書。辛未，設八關會，幸法王寺。宋商、耽羅、東北蕃酋長等來，獻土物。
0086:十二月丙午，遼遣高州管內觀察使高德信來，賀生辰。以魏繼廷爲中書侍郞同中書門下平章事柱國，李䫨叅知政事柱國，吳壽增爲尙書左僕射兼太子賓客，柳伸爲禮部尙書同知樞密院事翰林學士承旨，金景庸爲兵部尙書同知樞密院事，韓瑩爲尙書右僕射，崔弘嗣爲吏部尙書，白可臣爲兵部侍郞左諫議大夫，高令臣爲刑部侍郞右諫議大夫，康拯爲考功郞中御史雜端，盧忠謹爲侍御史，金至和爲右補闕，金晙、張起爲左右拾遺。己酉，遼遣崇祿卿吳佺，來致道宗遺留衣帶匹段&#91;4&#93;等物。
0087:七年[编辑]
0088:○(壬午)七年春正月辛未，以左散騎常侍庾祿崇知西北面兵馬事，少府監李繼膺知東北面兵馬事。
0089:二月丙申，命太子，醮三界百神于毬庭。丁酉，西女眞高舍等十八人來，獻土物。庚子，燃燈，王如奉恩寺。丁未，西女眞阿號羅等十五人來，獻土物。庚戌，東女眞安旦分、那老等十八人來朝。乙卯，平章事金先錫，三上表請老，許之。
0090:三月丁巳，幸神衆院，設齋。庚申，幸王輪寺。辛酉，以李䫨判尙書戶部事，郭尙爲左僕射叅知政事兼西京留守使。乙亥，王欲如興王寺，會天雨，諫官諫止之。丁丑，放輕繫。命尹瓘、李宏，試進士于順天館，遣殿前副承旨梁信英，賜宋朝細筆一千二百管于進士。己卯，御史臺奏：「四門進士李齊老，盲僧法宗之子，不合應擧。」王曰：「孔子謂仲弓曰：『犁牛之子，騂且角，雖欲勿用，山川其舍諸？』科目將以求賢，齊老苟有才學，豈可以父故廢之？」可令赴擧。庚辰，設佛頂道場于文德殿。中書門下奏：「新作南京，度地必廣，多奪民田。請據京緯令所說，或依山取勢，或約水表形，先以內從山水形勢，東至大峰，南至沙里，西至岐峰，北至面嶽爲界。」制可。靖宗妃延興宮主金氏卒。
0091:夏四月丁酉，御乾德殿，覆試進士，召太子及宰樞、兩制詞臣，置酒。宣題『春風扇微和』，令太子及詞臣，各賦六韻詩以進。賜康滌等及第，幷召試投化宋進士章忱，賜別頭及第。甲辰，東女眞酋長盈歌遣使來朝，盈歌卽金之穆宗也。
0092:五月丙寅，幸玄化寺，慶讚銀書瑜伽顯揚論。丁卯，以庾祿崇爲樞密院使兼太子賓客。戊辰，守司空尙書右僕射黃仲寶卒。
0093:六月乙酉朔，王如奉恩寺。丁亥，詔曰：「松虫於泰安二年丙寅，始出西山，延及白州、兎山，而近來尤盛，此必刑政乖戾所致，夙夜祇&#91;21&#93;懼，乃與群臣，引咎責己。自五月癸酉，至乙亥，醮天告謝。庶以寬刑宥罪，上答&#91;14&#93;天譴。放免今日以前，內外公徒私杖以下雜罪，其令樞密院施行。戊戌，宋商黃朱等五十二人來。甲辰，以直門下省文翼爲西北面兵馬使，太&#91;15&#93;僕卿金德珍爲東北面兵馬使，崔翥爲刑部尙書，李繼膺爲左散騎常侍，劉載爲右諫議大夫。丙午，以選士日侍宴，賜平章事林幹、魏繼廷、叅知政事郭尙，馬各一匹，授新及第章忱，將仕郞禮賓注簿同正。
0094:閏月甲寅朔，宋商徐脩等三人來。丙子，宋商朱保等四十餘人來。
0095:秋七月辛卯，設消灾道場於會慶殿三日。庚子，幸外帝釋院。癸卯，王如興王寺。庚戌，幸西京，壬子，禮部奏：「謹按尙書䟽，王者所爲巡守者，以諸侯自專一國，威福在己，恐其壅遏上命，澤不下流。故自巡守，爲民除弊，宜命西京留守及先排按察使，先訪民閒疾苦，蠲除撫恤，及前降赦恩，未盡奉行者，付有司施行。」制可。
0096:八月癸丑朔，行在臣僚，奉表賀朔。丁巳，至大同江，御龍船，宴太子扈從臣僚及西京文武兩班。觀水戱雜技&#91;28&#93;，至晡而罷，入御長樂殿。戊午，謁太祖眞殿。庚申，曲宴于美花亭，改賜額曰有美，御製詩一絶，命兩京儒臣和進。癸亥，移御集祥殿，命直史館洪灌，書殿門額。甲子，幸興福、永明兩寺，行香。遂御九梯宮，留題永明寺、浮碧樓、九梯宮詩各一首，命兩京儒臣和進，遂御龍船，宴群臣。庚辰，王至梯淵岸，命善泅禁軍五人，尋舊梯基，五人奏云：「去地十尺，有梯基石。」遂幸弘福寺行香，出御寺南江岸，閱射，因命置酒，太子及臣僚侍宴。親製『秋日遊鎬京南河開宴詩』四韻宣示，兩京儒臣和進，至晡，還宮。乙亥，幸重興寺。丁丑，新脩神護寺。戊寅，西京留守官叅知政事郭尙等享王于長樂殿，兩京群臣侍宴。
0097:九月丙戌，王以仁睿太后忌辰道場，幸長慶寺行香。戊子，幸觀風殿，還御會福樓，命牽䪊官射。甲午，制曰：「朕久未省方，今幸西京，庶幾寬刑宥罪。自動駕以來，從行先排使及當京留守所奏，犯輕罪者，並令原免。」丁酉，興福寺十王堂成，命太子行香。戊戌，王與后妃、太子、諸王幸是寺，落成。辛丑，幸金剛寺飯僧，遂觀舊塔遺址。仍命太子，巡視川上祭所及通漢橋。癸卯，御會福樓，閱射。宋商林白徇等二十人來。乙巳，閱射。丙午，幸長慶寺，閱騎射。命副留守崔公詡等，檢討留守藏內書籍以進。己酉，幸神護寺，設大藏會以落之，自闕庭至寺夾路，點燈數萬。庚戌，又幸是寺行香。
0098:冬十月丁巳，幸興福寺。乙丑，設八關會，御靈鳳門，受百官賀，遂幸興國寺。庚午，御長樂殿，宴兩京文武顯官臣僚，賜幣有差。壬申，遣安子恭如遼，賀天興節。甲戌，駕發西京。庚辰，王次北崇山神護寺，設五百羅漢齋。
0099:十一&#91;29&#93;月壬午朔，王次牛陀川野，有虎突出，命侍奉軍逐之。牽䪊校尉宋宗紹搏殺之，賜宗紹衣一襲。丁亥，次臨浿驛，下德音，加所歷名山、大川神祇德號，宥沿途州縣官吏輕罪。加職一級&#91;30&#93;，賜諸司掌固、諸衛旗頭初職。王還京都。癸巳，東女眞霜昆等三十人來，獻馬。甲午，遣楊信孚如遼，謝賀生辰。乙未，設八關會，幸法王寺。壬寅，遣郭峻穆如遼，進方物。甲辰，以尹瓘爲樞密院副使。遣金澤先如遼，賀正。丁未，東女眞盈歌遣使，請銀器匠&#91;31&#93;，許之。
0100:十二月壬子，遼遣橫宣使歸州管內觀察使蕭軻來。癸丑，又遣中書舍人孟初來，賀生辰。戊辰，祈雪于太&#91;15&#93;廟。辛未，以柳伸爲吏部尙書，尹瓘爲御史大夫，崔弘嗣爲尙書右僕射兼三司事，林義爲禮部尙書兼史館脩撰。壬申，東女眞酋長古羅骨等三十人來，獻馬。乙亥，赤虹貫日。庚辰，以林幹判西北面兵馬事兼中軍兵馬使，吳壽增判東北面兵馬事兼行營兵馬使，柳伸爲西北面兵馬使。
0101:〈世家卷第十一〉
fascicle:012
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:肅宗二[编辑]
0003:八年[编辑]
0004:○(癸未)八年春正月癸未，以王源檢校司徒守司空上柱國。己丑，東女眞高羅骨等三十人來朝。辛卯，西女眞芒間等二十四人來朝。
0005:二月丙辰東女眞將軍豆門小等三十人來，獻土物。東女眞將軍高夫老等三十人來，獻馬。己未，燃燈，王如奉恩寺。辛酉，以邵台輔守太傅判戶部西京留守事，崔思諏守太尉判吏部事，林幹守司徒判兵部事，魏繼廷守司徒判禮部事，李䫨檢校司徒守司空判刑部事，吳壽增叅知政事，金景庸知樞密院事。壬戌，以郭尙守司空，仍令致仕。己巳，宋明州敎練使張宗閔、許從等，與綱首楊炤等三十八人來朝。東女眞豆門、恢八等九十人來朝。乙亥，以吳壽增守司空，柳伸檢校司空，庾祿崇爲尙書左僕射叅知政事，尹瓘爲吏部尙書同知樞密院事，王嘏爲樞密院副使。
0006:三月己丑，命直史館洪灌，書無逸篇于會慶殿屛風。夏四月丁巳，赤虹犯日。庚申，雨雹。五月辛巳，以金漢忠爲禮部尙書，任懿爲兵部尙書，金景庸爲戶部尙書。
0007:六月己酉，王如奉恩寺。壬子，宋遣國信使戶部侍郞劉逵，給事中吳拭，來賜王衣帶、匹段&#91;1&#93;、金玉器、弓矢、鞍馬等物。甲寅，王迎詔于會慶殿，詔曰：「卿世紹王封，地分日域，奏函屢達，常懷存闕之心，貢篚荐豊，遠效旅庭之實。載嘉亮節，特致隆恩，輟侍從之近臣，將匪頒之異數。事雖用舊，禮是倍常，宜承眷遇之私，益懋忠勤之報。」幷遣醫官牟介、呂昞、陳爾猷、范之才等四人來，從表請也。丙寅，遼遣報冊使邊唐英來，詔曰：「朕承八聖之鴻休，纂千齡之景祚。永懷統御，莫敢康寧，方星歲之載移，致天區之咸乂。顧玆群辟，繼陳烈於奉章，請以徽名，願推崇於眇德。靡遑牢讓，勉循勤誠，已定今年冬，行冊禮。卿慶奠侯蕃，忠扶王室，聞修盛禮，諒協多歡。」丁卯，以李䫨爲西京留守使，吳壽增判尙書戶部事，柳伸爲左僕射政堂文學，崔弘嗣爲樞密院使兼太子賓客，尹瓘知樞密院事兼翰林學士承旨，崔翥爲戶部尙書，李繼膺爲左散騎常侍，文翼爲右散騎常侍。
0008:秋七月辛卯，宋國信使劉逵等還，王附表以謝，兼告改名。宋醫宮牟介等館于興盛宮，敎訓醫生。乙未，東女眞酋長昆豆遣人，獻黃毛一萬條。丁酉，王如興王寺。甲辰東女眞太師盈歌遣使來朝。有本國醫者，居完顔部，善治疾。時盈歌戚屬有疾，盈歌謂醫曰：「汝能治此人病，則吾當遣人歸汝鄕國。」其人果愈，盈歌如約，遣人送至境上，醫者至言于王曰：「女眞居黑水者，部族日强，兵益精悍。」王乃始通使，自是來往不阻。盈歌旣破蕭海里，報捷于我，我復使人賀之。盈歌遣其族弟斜葛報聘，王待之甚厚。
0009:八月庚戌，憲官奏評刑書。大將軍高文盖、張洪占、李弓濟，將軍金子珍等，潛懷逆謀。庚申，命御史臺捕之，流于南極。
0010:九月庚辰王如國淸寺。乙未，召內侍及侍從文臣於重光殿，命題賦詩，賜酒。壬寅，遣李繼膺、朴景綽如遼，賀加上尊號。乙巳，以崔思諏爲門下侍中，林幹爲門下侍郞平章事，李䫨爲中書侍郞平章事。丙午，飯僧一萬。
0011:冬十月丁未朔，制改錄壁上功臣職號。甲寅，以崔弘嗣爲西北面兵馬使兼知中軍兵馬使。丙辰以宋帝天寧節，命太子設齋于奉恩寺，醫官牟介等往觀之，賜牟介等酒幣。庚申，遼東京回禮使禮賓副使高維玉等來。遣宋琳如遼，賀天興節。庚午，詔徵無等山處士殷元忠。壬申，幸東池，閱射，中鵠者，賜物有差。甲戌，遣金國珍如遼，謝橫宣。
0012:十一月乙酉，遣崔繼芳如遼，謝賀生辰。己丑，設八關會，幸法王寺。京城地震。丙申，東女眞太師盈歌，遣古洒、率夫、阿老等來，獻土物。丁酉，遣趙卿如遼，進方物，沈侯賀正。
0013:十二月戊申，遼遣烏興慶來，賀生辰。戊午，京城地震。壬申，北蕃將軍從昆、阿老等四十七人來，獻土物。
0014:九年[编辑]
0015:○(甲申)九年春正月辛巳，東女眞男女一千七百五十三人來投。東女眞酋長烏雅束&#91;2&#93;，與別部夫乃老有隙，遣公兄之助，發兵攻之，騎兵來屯定州關外，癸未，王以門下侍郞平章事林幹判東北面行營兵馬事，御宣政殿，授鈇鉞，往備之。又以直門下省李瑋爲西北面行營兵馬使，衛尉卿金德珍爲東北面行營兵馬使。戊子，西女眞從昆等三十人來，獻土物。
0016:二月戊申，宋醫官牟介等還。壬子，林幹與女眞，戰于定州城外，敗績。有司劾奏：「幹及兵馬使左僕射黃兪顯，副使大將軍宋忠，戶部侍郞王公胤，右承宣趙珪，敗績之罪，皆罷之。乙卯，西女眞居羅弗、麻浦等四十九人來，獻土物。庚申，燃燈，王如奉恩寺。乙丑，以樞密院使尹瓘爲東北面行營兵馬都統，御重光殿，授鈇鉞，遣之。
0017:三月丙子，以李䫨守司空尙書右僕射。丁丑，尹瓘與女眞戰，斬三十餘級，我軍死傷陷沒者過半。己卯，設仁王道場於會慶殿，飯僧一萬于毬庭。庚辰召全州牧使吳延寵，爲樞密院左承宣知御史臺事。命太子覆試進士于乾德殿，甲申，賜宋瑋等及第。丙戌，以劉載、文冠爲左右諫議大夫。己丑，設佛頂道場於文德殿。
0018:夏四月甲子，遼遣耶律嘉謨、夏資睦，來冊王，詔曰：「朕以推尊薦號，肆類告成，覲群后以講儀，越庶邦而同慶。卿白茅苴社，玄菟開疆，礪山銘受國之功，航海納來庭之款。適均霈澤，爰議增封，當體至恩，永符深睠，今差安遠軍節度使耶律嘉謨等，備禮往彼冊命，其簡冊、車輅幷賜衣襨&#91;3&#93;、匹&#91;1&#93;段、鞍馬、弓箭諸物，具如別錄。」冊曰：「軒立諸侯，肇分于萬國，漢封異姓，始建於八王。朕祗遹先猷，紹隆正統，近從衆欲，勉受洪名。在正朔之所同，覃惠澤而己及，眷言日域，虔奉天朝，封疆廣於七雄，功烈高於五覇。式當均慶，特議䟽封，申擇令辰，誕敷休命。咨爾特進檢校太尉兼中書令上柱國高麗國王食邑七千戶食實封七百戶王顒，夙鍾閒氣，生禀元精，負文武之長材，知君臣之大體。十枝若木，森森聳奉日之標，九曲洪河，浩浩得朝宗之勢。粵從道廟，慶襲王藩，益恭表海之勤，無喪礪山之誓，一方俾乂，七載于玆。屬成茅蕝之儀，當被蓼蕭之澤。是用，遣使安遠軍節度使耶律嘉謨，副使利州管內觀察使夏資睦等，持節備禮，冊命爾爲忠勤奉國功臣開府儀同三司守太尉兼中書令上柱國高麗國王食邑七千戶食實封七百戶。於戱，恩隆九錫，在子&#91;4&#93;旣廣於榮封，業茂一匡，宜汝愈勤於夾輔。勉服丕訓，永孚于休。」王受冊于郊壇，群臣表賀。庚午，耶律師傅、張織來冊太子。王與太子如南郊，王先受詔，詔曰：「朕紹開正統，奄宅多方，俯順群情，勉膺顯號。內則百官小大，咸被於優恩，外則九服公侯，悉加於渥名。卿嗣延祖構，尊獎皇朝，嘉玆奕世之忠勤，寵爾承家之令嫡。特遣軺馭，往將冊儀，玆諭至懷，式昭殊眷。今差耶律師傅等，備禮往彼，冊命卿長子三韓國公。」太子登壇受冊，詔曰：「朕誕承駿命，祗紹鴻圖，膺寶冊以展儀，際藩方而均慶。卿克家毓德，體國䟽封，翊成尊獎之勞，深悉忠勤之力。適覃恩渥，申煥彝章，當副至懷，用昭殊眷。今差泰州管內觀察使耶律師傅等，備禮往彼冊命，其簡冊、車輅，幷別賜衣襨&#91;3&#93;、匹&#91;1&#93;段、鞍馬、弓箭諸物，具如別錄。」冊曰：「朕荷天地之靈休，席祖宗之丕構，勉膺群請，方擧于尊稱，思與庶邦，普均于鉅慶。眷言東表，夾輔皇朝，累葉宣勞，榮分於王爵，一方述職，恪服於帝猷。載惟嫡胄之良，早宅上公之貴，若稽前訓，申煥彝儀。咨爾順義軍節度朔武等州觀察處置等使崇祿大夫檢校太傅同中書門下平章事使持節朔州諸軍事行朔州剌史上柱國三韓國公食邑三千戶食實封五百戶王俁，器度淵宏，風猷冲粹。幼昭雅德，資孝敬以奉君親，夙蘊令圖，秉文武而翊軍國。繇克嗣于家範，俾慶襲於國封，領茅壇節制之權，同槐府平章之寄。會束蕝以崇禮，宜及蕭而霈恩。是用，遣使泰州管內觀察使耶律師傅，副使鴻臚卿、張織等，持節備禮，冊命爾爲順義軍節度朔武等州觀察處置等使特進檢校太尉兼侍中使持節朔州諸軍事行朔州刺史上柱國三韓國公食邑三千戶食實封五百戶。於戱！鏤竹泥金，示優加於眷矚，若帶如礪，當共保於安榮。爾其忠順以律躬，慈和而撫衆，副朕嘉命，厥惟懋哉。
0019:五月乙酉，以門下侍中致仕邵台輔守太師。甲午，雨雹。南京宮闕成。
0020:六月癸卯，王如奉恩寺。甲辰以吳延寵爲尙書左丞翰林侍講學士，許慶爲給事中樞密院右副承宣。甲寅，東北面兵馬都統奏：「女眞自毁場寨，公兄之助等六十八人，扣關乞和。」
0021:秋七月辛巳，左僕射政堂文學柳伸卒。辛卯，王如興王寺。以李䫨爲中書侍郞平章事判三司事太子少保，尹瓘叅知政事判尙書刑部事兼太子賓客。遣樞密院使崔弘嗣，秘書監鄭文如宋，謝恩，進方物。戊戌，幸南京，平章事李䫨，叅知政事吳壽增，權知樞密院副使吳延寵，判御史臺事任懿等扈從。辛丑，駕次峯城縣，出官錢，賜群臣軍士，有差。
0022:八月乙巳，村婦野老，爭獻瓜果于路，各賜布帛。又出內府茶香、衣襯，施于路傍佛舍。丙午，駕次常慈院，遣侍御史崔謂，賫御衣、茶香，禱雨于三角山僧伽窟。辛亥，駕至南京，事皆依日官所奏，不合禮制，有司莫有言者。壬子，王與內中，遊覽臺榭、園囿。甲寅，御延興殿，受中外百官朝賀。乙卯，設般若道場于延興殿三日。丁巳，宋都綱周頌等來，獻土物。己未，宴群臣于延興殿，賜幣有差。辛酉，以崔弘嗣叅知政事，任懿同知樞密院事，吳延寵爲樞密院副使翰林學士，陸肇爲尙書右僕射。癸亥，車駕發南京，與內中，幸僧伽窟，設齋納襯。
0023:九月辛未朔，次狻猊驛。甲戌，遂幸國淸寺。乙亥，頒德音，幸長源亭。己卯，王賦重九詩，命儒臣和進。
0024:冬十月辛亥，王還宮。庚午，遼東京大王耶律淳遣使來聘。遣智寵延如遼，賀天興節，文冠謝賀&#91;5&#93;封冊，崔璿&#91;6&#93;謝賀生辰，金漢公進奉，崔德愷賀正。
0025:十一月癸酉，祈雪于宗廟、社稷。甲申，設八關會，幸法王寺。甲午，中書侍郞平章事致仕金先錫卒，王弔祭，賜謚忠簡。先錫廉毅有吏材，不事産業。然年方乞骸，尙顧戀不退，時人譏之。是月，遣密進使金沽如遼。
0026:十二月壬寅，以魏繼廷爲門下侍郞平章事，崔思諏守太保，李䫨爲太子少保，王嘏爲三司事，李繼膺爲刑部尙書，崔公翊攝工部尙書。丙辰遼遣馬直溫來，賀生辰。
0027:十年[编辑]
0028:○(乙酉)十年春正月癸丑，燃燈，王如奉恩寺。命太子，醮三界靈祇于毬庭。
0029:閏月丁丑，中書侍郞平章事吳壽增致仕。以李瑋爲秘書監知尙書吏部事，文冠爲少府監知御史臺事兼太子左庶子，許慶爲吏部侍郞樞密院左承宣。
0030:三月癸卯，王如國淸寺，置仁睿太后願成金塔。甲辰以趙藺忠爲尙書右僕射，韓瑩爲刑部尙書。
0031:夏四月己巳，幸外帝釋院。壬午，幸大內法雲寺，設仁王道場。
0032:六月丁卯，王如奉恩寺。甲戌，以魏繼廷爲太子太傅，崔弘嗣檢校太尉守司徒中書侍郞同中書門下平章事兼太子太保判尙書禮部事脩國史，尹瓘爲太子少保判尙書兵部翰林院事，李䫨守司徒太子少師兼西京留守使，鄭文爲刑部尙書政堂文學兼太子賓客，任懿爲樞密院使吏部尙書，王嘏知樞密院事&#91;7&#93;兵部尙書，吳延寵同知樞密院事秘書監翰林學士承旨，金景庸判尙書工部事，李瑋爲御史大夫。
0033:秋七月乙卯，王如興王寺。八月丁卯，幸龜山寺。庚午，設佛頂道場于文德殿。乙亥，幸西京。壬午，謁太祖眞于感眞殿，遂謁五星殿，仍御長樂殿，受百官朝賀。乙酉，制以陝州守高旻翼，侵漁百姓，下獄鞫問。戊子，幸弘福寺，設齋，遂御南岸帳殿，置酒。太子及宰樞，兩京文武大臣侍宴，王賦詩四韻宣示。己丑，閱射于昌化門。庚寅，亦如之，太子中的，群臣皆賀。癸巳，放輕繫。
0034:九月戊戌，以仁睿太后諱辰道場，幸長慶寺。癸卯，遼霜丘來投。壬子，御營作院門，閱武士射御。丙辰王不豫，丁巳，發西京。
0035:冬十月乙丑，王疾大漸，次于金郊驛，丙寅，夜半，發金郊，至長平門外，薨于輦中。遲明到西華門發喪，太子群臣哭踴，奉入延&#91;8&#93;英殿。卽日，移殯于宣德殿。遺詔曰：「朕以凉德，嗣守大業，永惟萬事之統，未遑一日之安，躬覽庶政，至于宵旰者，十有餘載矣。思與中外之人，共躋仁壽之域，乃何憂勞成疾，遂至彌留？天命難諶，任適短長之分，邦基至重，敢忘顧屬之言？王太子，仁義孝友，本乎生知，溫慈惠和，副於民望，宜於柩前，便卽君位。凡軍國大事，一禀嗣君處分，方鎭州牧，只於本處擧哀，不得擅離理所，喪服之制，以日易月，山陵制度，務從儉約。於戲，知始終之期，逝者以之無憾，講久長之策，存者不可傷生。尙賴股肱&#91;9&#93;大臣百辟卿士，同輸忠力，夾輔王室，使我國祚，垂于無窮，則朕雖瞑目，心則足矣。布告國內，明知朕懷。王壽五十二，在位十年。謚曰明孝，廟號肅宗，葬于松林縣，陵曰英陵。仁宗十八年，加謚文惠，高宗四十年，加康正。
0036:睿宗一[编辑]
0037:睿宗文孝大王，諱俁，字世民。肅宗長子，母曰明懿太后柳氏，文宗三十三年正月丁丑，生。深沈，有度量，雅好儒學。宣宗十一年，拜檢校司空柱國，累陞太尉。肅宗五年，立爲王太子，冊曰：「朕纂服祖宗，司牧黎庶，臨四海之逾廣，顧萬幾之寔繫，冀保元良之扶贊，式延祚業之昌興。咨！爾長子，天縱英懷，日躋令聞。德行內敏，威惠外宣，率土以之宅心，群議以之歸美。承祧守器，非汝而誰？是用，備霄極之亞儀，席震宮之寵級，時從龜筮，命降龍綸。今遣使，持節備禮，冊命爾爲王太子。於戲！視膳問安，奚獨稱於曩世？撫軍監國，足可見於玆辰，善乃始終，眷無怠忽。規矩以晋室六傅，左右以商山四公，斥遠驕奢，勉强學問。勿以極貴而恃己，勿以自賢而傲人。予有所艱，加之以鍼藥，予有不軌，施之以準繩，佩服師訓，儆戒無射。」九年，遼遣使，冊爲三韓國公。十年十月丙寅，肅宗薨，奉遺詔，卽位於重光殿。乙亥，有司奏：「御諱同韻噳、麌、㒁、𩶭、𠱐、喁字，請改避諱。」從之。甲申，葬肅宗于英陵。戊子，遣中書舍人金緣如遼，告哀。庚寅，禁士庶與內官，交通干謁。癸巳，遣刑部侍郞崔緯如遼，賀天興節。尊母柳氏爲王太后，改壽寧宮曰大寧，長慶宮曰崇德，延平宮曰安壽。甲午，賜長公主大寧宮，二公主崇德宮，三公主安壽宮。
0038:十一月戊戌，以宗室瑛守太尉，源檢校太尉守司徒，魏繼廷守太尉門下侍中上柱國，崔弘嗣、李䫨並爲門下侍郞同平章事，尹瓘爲中書侍郞同平章事，任懿爲尙書左僕射叅知政事，鄭文檢校司空禮部尙書，金景庸爲太子太師守司空，王嘏爲吏部尙書樞密院使，吳延寵知樞密院事御史大夫，李緯爲刑部尙書知制誥，高令臣爲秘書監直門下省，康拯知御史臺事。己亥，以崔挺爲尙書右僕射鷹揚軍上將軍，崔惟正爲兵部尙書，高義和爲龍虎軍上將軍刑部尙書，黃兪顯爲興威衛上將軍戶部尙書。庚子，以畢光贊檢校太子太師上護軍，赫連挺爲長樂殿學士判諸學院事。辛丑，制潛邸時及卽位日，侍衛將校員吏僧徒，有功勞者，特加爵賞。壬寅，御神鳳門，赦。甲辰詔曰「朕聞，民閒買賣，所用穀米及銀品甚惡。故前代以來，嚴法禁之，而至今未見其懲戒者。盖奸猾之類，不畏法禁，惟利是求，乃以沙土和米，銅鐵交銀，以眩惑愚民。甚非天地神明之意，民之貧&#91;10&#93;困，實由於此，可懲之以法。然堯舜畵衣冠，民不犯法，刑措不用，比屋可封，朕甚慕焉。庶幾內外軍民工商雜類，改心革慮，遷善遠罪則自然刑罰淸，而德敎洽矣，富壽之業，太&#91;11&#93;平之風，豈難致哉？如有不識此意，故有違犯者，必罰無赦。」丙午，御史臺奏：「刑措不用，帝王盛德。今囹圄空虛，請書獄空二字，揭于法司南街，以示盛朝刑措之美。」宰相表賀。時狴獄近經大赦。罪人皆放，而御史以標枋爲請，宰相以獄空賀，識者譏之。戊申，設八關會，幸毬庭，觀樂。丁巳，以王嘏爲西北面兵馬使兼知中軍兵馬事，吳延寵爲東北面兵馬使兼知行營兵馬事。壬戌，遣內侍祗候智祿延，注簿同正殷元忠，司天少監許藎卿、崔資顥等，巡視東界山川。是月，改懷殤大王謚曰恭殤，廟號獻宗。
0039:十二月丙寅，政堂文學鄭文卒。戊辰，太白晝見，經天。分賜先代遺物于諸王宰樞。壬申，以右散騎常侍柳子維爲東界加發兵馬使，內侍祗候崔弘正爲判官。乙亥，召宰樞于乾明殿，問東界邊事。己卯，以吳延寵爲東界行營兵馬使，金奇鑑知兵馬使，任申幸爲兵馬副使，林彦爲別監，金晙爲判官，智祿延、金仁碩爲長州分道，郭景諶爲宣德分道，庾翼、拓俊京、兪瑩若爲兵馬錄事，崔資顥、朴成正爲軍候。壬午，大寧宮灾。甲申，敎曰：「惟我祖宗，經綸草昧，肇造邦家，累聖持守，以及寡人。今諸道州郡司牧，淸廉憂恤者，十無一二。慕利釣名，有傷大體，好賄營私，殘害生民。流亡相繼，十室九空，朕甚痛焉。實由殿最不行，人無勸懲之故也。宜遣名臣，巡行郡縣，考守令殿最以聞。朕方將務明賞罰，其樞密大臣，悉體朕懷，推檢祖宗典章，戒諭百僚，以爲程式。」辛卯，以玄化寺僧德昌爲王師。
0040:元年[编辑]
0041:○(丙戌)元年春正月甲午朔，王以亮陰，不受賀。宰相請御肉膳，不許。四上表請之，乃許。丁酉，彗見于西南，月餘乃滅。戊戌，禮部奏：「兩界、三京、三都護、八牧，每當元正、冬至及至元節，表賀坤成殿，以爲恒式。」制可。以王生辰爲咸寧節。甲辰，設百日齋于文德殿。遼遣祭奠使耶律演左企弓來。丙午，遼遣弔慰使耶律忠劉企常來。又遣劉鼎臣，命王起復。辛亥，東蕃公牙等十人來朝。王引見于宣政殿，賜酒食例物。初，林幹之出師也，酋長延盖使之訓等逆擊之，我師敗績。至是，之訓遣公牙來朝。王欲於正殿，備禮待之。雜端崔緯等奏：「自古，虜人之來，未嘗於正殿引見。請依舊制，待於便殿。」從之。癸丑，遼祭奠弔慰使祭肅宗虞宮。王服深衣，助奠。戊午，宴遼使于乾德殿。
0042:二月甲子朔，遼橫宣使來。乙丑，以弟俌檢校太尉守司徒兼尙書令、侾檢校太保守司徒兼尙書令、偦僑並檢校尙書令守司空。宰相上表，請納妃，王以未終制，不允。辛未，以工部尙書崔公詡爲西北面兵馬使。乙亥，西女眞亡閒等來。日官奏：「松獄乃京都鎭山，積年雨水，沙土漂流，巖石暴露，草木不茂，宜栽植裨補。」詔可。丙子，北虜沙八等來朝。都兵馬使奏曰：「昔，我所討賊魁高守者，卽沙八之父也。必懷宿怨，請處之新興館，令軍校驍勇者守之。」從之。己卯，北蕃酋長高亂、阿於大等四十二人來朝。戊子，親醮于闕庭。辛卯，禮賓省奏：「高亂等請納遼所授官誥，受國爵命。」王從之，授中尹。壬辰，宰相再上表，請納妃，不允。
0043:三月丙申，白虹貫日。修東京黃龍寺，遣尙書金漢忠落成。遼歸我軍宗志等十二人。甲申之戰，沒於東蕃，逃入遼者也。丁酉，命儒臣與太史官，會長寧殿，刪定陰陽地理諸家書，編爲一冊以進，賜名《海東秘錄》。正本藏於御府，副本賜中書省、司天臺、太史局。東北面兵馬使奏：「東女眞之訓率騎二千，來屯關外，納款，曰：『往年之戰，非新王所知。公牙之朝，諭以此意。厚賞遣歸，上恩至渥，豈敢忘背？』願至子孫，恭勤朝貢。」丁未，以東蕃納款，召還東界加發兵馬使金德珍，副使任申幸。戊申，都兵馬使奏：「北朝奚家軍乃哥，以蕃賊霜丘之子阿主及鐵甲一副，來納款。」乙卯，王詣肅宗虞宮。戊午，以金漢忠爲尙書左僕射判秘書省事；金德珍爲兵部尙書兼三司使；柳子維爲戶部尙書；高令臣、文冠爲左右散騎常侍；金商祐攝御史大夫；李資謙試御史中丞；林幹守司空、致仕。己未，以金景庸知門下省事。
0044:夏四月戊辰，北蕃酋長阿於大等三十八人來朝。作大有倉。己卯，賜皇甫許等及第。丙戌，幸妙通寺。庚寅，詔曰：「頃，因所司奏以西海道儒州、安岳、長淵等縣，人物流亡，始差監務官，使之安撫，遂致流民漸還，産業日盛。今牛峯、兎山、積城、坡平、沙川、朔寧、安峽、僧嶺、洞陰、安州、永康、嘉禾、靑松、仁義、金城、堤州、保寧、餘尾、唐津、定安、萬頃、富閏、楊口、狼川等郡縣，人物亦有流亡之勢，宜准儒州例，置監務招撫。」
0045:五月丙申，王賦端午詩，宣示左右，令和進。戊戌，幸山呼亭，作佛事。庚子，御嘉昌樓賦詩，令侍臣許慶、柳仁著等十餘人和進，賜帛有差。又於樓前，以銀椀爲的，命侍從將相角射，中者賜之。辛丑，幸法雲寺。丙辰，以大雨踰旬，祈晴于廟社八陵。戊午，設道場于宴親殿，以祈太后福壽。
0046:六月辛酉朔，王如奉恩寺。壬戌，納延和宮主爲妃。乙亥，王受菩薩戒于乾德殿。辛巳，設金剛經道場于乾德殿，王逐日聽講。癸未，幸山呼亭作佛事。丙戌，詔曰：「是月以來，亢旱尤甚，盖由否德所致。日夜焦勞，省躬謝過，禱佛祈神，無不盡心，然未蒙報應。朕嗣位以後，施爲政敎，多所乖戾，天其或者譴告朕躬？宜令兩府近臣，及臺省諫官諸司知製誥，各上封事，直言時弊。」丁亥，詔曰：「去年十一月，赦前所犯，流以下罪。法官有所追論者，皆當除之。况今旱氣滋甚，亦宜寬刑。其內外獄囚，流以下罪，並原免。」戊子，禱雨于法雲寺。己丑，御長寧殿，命僧曇眞，說禪祈雨。時，國家盛行街衢經行。五部人民効此，各於所在里，行讀，行至闕西里，適有雨。王賜米帛，更令行讀。
0047:秋七月庚寅朔，設般若道場于會慶殿，召王師德昌講經，祈雨。辛卯，大雩。癸巳，雨。乙未，御長齡殿講《華嚴經》。丁酉，祈雨于諸神廟。己亥，王率兩府、臺省、兩制及三品官，親祀昊天上帝於會慶殿，配以太祖，禱雨。辛丑，詔曰：「朕覽兩府、臺諫、兩制及長齡殿讎校員等封事。其所論『躬行自省，奉承祖訓』者，旣已存心，庶幾踐行矣。其『四時迎氣，順天行令，及郊社原廟頹而可脩者，祭器祭服，弊而可改』者，令有司具聞施行。其『天壽之役』，朕亦知可否。然當聖考經始，無一士敢言，升遐以後，衆論蜂起，爭欲諫止。朕以義思之，地勢吉凶，是拘忌小道，曷若遹追先志乎？惟今春之役，是朕過也，宜據赦文，三年而後爲之。其『服飾之制，上下混淆』者，自先代未有定法。近雖立制，以別尊卑，第緣君臣不能行儉以率衆，上下無等，至於此極。故曰：『百姓不從其所令，從其所好』，又曰：『上之所行，下必有甚者』，若君臣躬行節儉，不奪民利，則庶民觀感，尊卑有別矣。其『文武官僚，無功尸祿，故屢致旱蝗』，盖進賢退不肖，爲政之要也，然百職至煩，非朕所能盡知。如有賢良在下，宰相薦之，姦貪竊位，臺諫黜之。」是日小雨。癸卯，設盂蘭盆齋于長齡殿，以薦肅宗冥祐。甲辰，又召名僧講目《蓮經》。丙午，醮太一于乾德殿。癸丑，御重光殿西樓，召投化宋人郞將陳養、譯語陳高兪、坦試閱兵手，各賜物。
0048:八月丁卯，王詣肅宗虞宮。庚午，斷中外重罪。丙子，幸普濟寺。戊寅以禮部尙書李緯、兵部尙書崔惟正爲中軍兵馬使；衛尉卿張翼、禮部侍郞金緣爲中軍兵馬副使。辛巳，王如奉恩寺，謁太祖眞殿。
0049:九月壬辰，幸外帝釋院。甲午，幸佛恩寺。丁酉，詣肅宗虞宮。戊戌，設消灾道場於乾德殿。是夜，親醮三界神祇于會慶殿。庚子，親饗年八十以上男女，義夫、節婦、孝子、順孫、鰥寡孤獨篤、癈疾者于闕庭，賜物有差。丙午，幸妙通寺。戊申，幸外帝釋院。癸丑，設百高坐道場於會慶殿，講《仁王經》，飯僧一萬於闕庭，二萬於州府。乙卯，以平章事尹瓘監督天壽寺役，賜犀帶一腰，諸僚佐，束帛有差。幸妙通寺。
0050:冬十月己未朔，親設慈悲懺道場於文德殿。庚申，移安肅宗神主于虞宮，睟容于開國寺。壬戌，王以肅宗小祥，如開國寺，仍幸天壽寺，董其工役，還次路上回望，追慕涕泣，久之。庚午，設般若道場于乾德殿。甲戌，遣侍郞金寶威、郞將李璹如遼，謝賜祭。丁丑，遣禮賓少卿崔洙如遼，賀天興節。己卯，王詣肅宗虞宮。癸未，王夢見先考，覺而有憾，賦詩三篇宣示。宰樞和進，賜馬各一匹。
0051:十一月戊子，以李瑋同知樞密院事。辛卯，西女眞於厚大等來朝。癸巳，尹瓘、吳延寵閱神騎、神步軍於崇仁門外。丁酉遣金義方如遼，謝橫宣。戊戌，叅知政事致仕郭尙卒。辛丑，設八關會，幸法王寺神衆院，還拜百神于闕庭。乙卯，西女眞亡閒等三十人來朝。
0052:十二月戊午朔，日食。庚申，御文德殿，命平章事尹瓘講《無逸》，知樞密院事吳延寵講《禮記》。召平章事崔弘嗣等，儒臣二十一人聽講，仍賜酒饌。癸亥，御重光殿，命上、大將軍以下軍士射侯，中者，賜馬及絹有差。戊辰，賜尹瓘、吳延寵衣帶，以褒講經。己巳，彗星見。乙亥，以魏繼廷守太保、崔弘嗣爲文德殿大學士上柱國、李䫨爲上柱國、尹瓘爲延英殿大學士、任懿爲開府儀同三司柱國、金景庸爲左僕射叅知政事、王嘏守司空、吳延寵檢校司徒、李瑋檢校司空、李預檢校太尉刑部尙書政堂文學判御書院事，仍令致仕。丁亥，大寧宮灾。幸法雲寺。
0053:二年[编辑]
0054:○(丁亥)二年春正月戊子朔，放朝賀。庚寅，遼遣高存壽來，賀生辰，仍賜大藏經。丙申，宴遼使于乾德殿。戊戌，幸神衆院。戊申，設仁王道場於乾德殿。辛亥，又設天帝釋道場於文德殿，以禳天變。以金景庸檢校太子太師守司空。癸丑，門下侍郞平章事致仕林槩卒。乙卯，御明慶殿，以僧曇眞爲王師。丙辰命罷太后生日百官獻馬。
0055:二月庚申，幸外帝釋院。丙子，又幸。庚辰幸神衆院。癸未，幸王輪寺。丙戌，分遣諸道安撫使，起居郞李汝霖于楊廣忠淸州道，大府少卿崔渭于全羅州道，侍御史智祿延于慶尙晋州道，問民疾苦，察守令殿最，以聞。
0056:三月丁亥朔，詔曰：「當萬物發生之時，不麛不卵者，實禮典之成規，而先王之仁政也。今諸道守令，鮮克循令，或托供膳，以要上賞，或厚饗使客，以悅其意，田獵無時。或農夫火耕，延燒物命。有乖對時育物之義，足傷天地之和，一切禁斷，違者罪之。乙未，親祭天地及境內山川神祇&#91;12&#93;於闕庭。丁酉，幸外帝釋院。己亥，遣戶部侍郞柳台樹于西北道，右副承宣林彦于東北道，巡視諸城。庚子，設佛頂道場於文德殿。己酉，幸龜山寺。乙卯，醮太一于乾德殿。
0057:夏四月丁巳朔，始視朝於乾德殿。百官初以國恤，不帶紅鞓，至是復帶之。庚申，幸妙通寺。辛酉，三角山國望峰崩。戊辰，禱雨于朴淵。戊寅，幸外帝釋院。己卯，王詣肅宗虞宮。辛巳，幸法雲寺。甲申，禱雨于松嶽東神祠。
0058:五月丙戌朔，設金剛經道場于開國寺，以禳天變。乙未，禱雨于廟社群望，庚子，亦如之，百官禱于興國寺。壬寅，又禱于法雲寺。乙巳，醮太一于乾德殿。乙卯，又醮于乾德殿禱雨。
0059:六月壬戌，如奉恩寺。遣考功郞中朴景伯如遼，賀天興節。刑部員外郞李韶永謝賀生辰，起居舍人朴景中賀正，侍御史河彦碩進方物。
0060:秋七月戊子，祀廟社及群望，以祈風雨調順。乙未，以門下侍郞平章事崔弘嗣權判尙書吏部事監修國史，中書侍郞平章事李䫨爲文德殿大學士判尙書禮部事修國史，叅知政事尹瓘爲上柱國修國史，叅知政事任懿判尙書刑部事，叅知政事金景庸爲西京留守使，樞密院使王嘏判三司事。
0061:八月辛酉，幸外帝釋院。辛未，幸王輪寺。丙午，北面城廊灾。壬子，制以門下侍中文忠公李靖恭配順廟，叅知政事景烈公王國髦配肅廟。
0062:冬十月壬戌，幸王輪寺。癸亥，重脩松林縣佛頂寺，改名資薦，以資肅宗冥祐。甲子，醮于山呼亭。丙子，設百座仁王道場於會慶殿，親臨聽講。又齋僧一萬於闕庭，二萬於諸州府。
0063:閏月庚子，始置元始天尊像於玉燭亭，令月醮。壬寅，以將伐女眞，御順天館南門閱兵，分賜銀布酒食。以尹瓘爲元帥，吳延寵爲副元帥。
0064:十一月壬子朔，冬至日食。壬戌，幸普濟寺。庚午，幸西京。時日官奏：「宜御西京，以遣將帥。」故有是行。癸酉，駕至慈悲嶺，置酒。乙亥，至西京。
0065:十二月甲申，宴群臣于長樂殿。丙戌，御大同江龍船，置酒。丙申，尹瓘擊女眞，大破之，遣諸將定地界，築雄、英、福、吉四州城。乙巳，東女眞䙚乙乃等三千二百三十人來附。丁未，以金商祐爲御史大夫。戊申，幸龜山寺。
0066:三年[编辑]
0067:○(戊子)三年春正月甲寅，遼遣崇祿卿曹勇義，來賀生辰。丙辰宴遼使于乾德殿。丁卯，納給事中李資謙女，爲妃。戊寅，尊母柳氏爲王太后。翌日，諸王宰輔文武常叅官以上進賀，賜群臣宴。
0068:二月丙戌，告奏使戶部侍郞王維如宋。曲宴諸王、宰樞、近臣于壽春宮，文武常叅官及封冊執事官，亦賜酒食。辛卯，御神鳳樓，肆赦曰：「朕以涼德，謬承先王之遺命，及親闈之慈訓，叨登大寶，日愼一日，窹寐未遑。近者，稽于前典：『凡理國家者，莫先務本，務本莫過於孝也。』故特講冊禮，尊崇親母王妃，封爲王太后，庶幾恩澤，廣及三韓。內外斬絞二罪，除刑付處，以下皆原之。在流配者量移，乃至敍用，曾蒙恩宥，未得移免者，訪問量移。國內名山大川神祇&#91;12&#93;，各加號，民年八十以上，及孝子、順孫、義夫、節婦、鰥寡孤獨、篤癈疾者，賜設分物。兩京文武兩班，及南班正雜路，凡有職者，各加同正職。上冊都監員加職事，人吏超一等同正職。掌固書者，初入仕，造冊函儀仗官吏，書冊文員，及殿中行禮安樂道場都監及太&#91;11&#93;廟等告祭享官，道俗員吏，各加師銜。諸執事官吏及雜類，賜物有差。西京押物使及外官持表員等，加級。坤成殿及崇明府延德明福宮員，加職事。人吏，超一等同正職，南班人吏，准職改班。坤成殿侍衛將相將校，各加職事同正職。給事及宮府掌固書者筭士醫士，初入仕。坤成殿侍婢親侍放良，前放良者入仕。雜類，賜物有差。州縣進奉長吏，加一等同正職，職滿者，加武散階。承天府進奉戶長以上，加武散階，副戶長以下，加一等職，無職者，許初職，同府長吏，許服色。明經製述兩大業登科人，及三韓功臣子孫，四祖內有工商樂名，稽留未施行者，仰所司准例，疾速奏裁。兩京諸領府庫軍人妻，三十年以上，不離同居守護者，賜物有差。凡蒙恩合加職，而未加者，不過一等，許加。或加職，而所司論奏收貼者及逗留未施行者，皆許職貼。或諸犯罪配流，會赦而合受職貼，未還給而身亡者，許還。或蒙會赦恩，而所司未點職，身先亡者，如有子息告之，點奏給貼。」壬辰女眞圍雄州，崔弘正開門出擊，大敗之。俘斬八十級，獲車馬兵仗無筭。甲午，以尙書柳澤爲咸州大都督府使，置英、福、雄、吉四州及公嶮鎭防禦使。乙未，燃燈，王如奉恩寺。辛丑，遼遣崇祿卿張掞來，命王落起復。癸卯，宴遼使于乾德殿。丙午，遼遣蕭良、李仁洽等來，冊王，詔曰：「卿越自先臣，恪脩常職，爰及後嗣，祗受舊封，迨經三載之期，克懋一匡之績。特頒詔冊，益煥寵靈，式靖爾邦，永服予命。今差淸安軍節度使蕭良，益州管內觀察使李仁洽，充封冊使副。所有冠冕車輅衣帶匹段&#91;1&#93;鞍馬諸物等，具如別錄。」冊曰：「朕以王者底綏四海，利建於侯封。諸侯各守一邦，會歸於王統。故上必優於爵命，下克貢其忠誠，歷古已來，舊章斯在。乃眷東土，于蕃上國，繄樹嫡之有初，寔纂服之猶賴。然白茅苴土，早裂於封圻，而靑蓋駕車，未膺於典冊。爰恊龜筮，載考禮文，涓辰孔臧，賦命惟允。咨！爾高麗國王俁，乃祖乃父，有邦有家，愛政洽於隅夷，忠烈銘於彝鼎。迪厥攸訓，裕于乃躬，信義仁和，夙成於覇器，詩書禮樂，敦尙於人文。靜以致誠，動斯中道。始䟽公爵，分土於三韓，及嗣王封，正名於一字，而能率政以德政，且又養民以惠民，厥績著聞，朕甚嘉止。盍以馳軺而備物，俾其賜策以申恩？秩乃三階，望隆於樞軸，位之兩省，寄重於腹心。是用遣使，持節備禮，冊命爾爲守太尉兼中書令，加食邑。於虖！善其始，克有厥終，篤諸中，乃施于外，日嚴六德以亮釆，永肩一心以事君。咸若厥猷，允孚于吉，承之廟社而無斁，傳之子孫而不窮。欽哉！惟休以服玆命。」王受冊于南郊。戊申，尹瓘以平定女眞，新築六城，奉表稱賀。立碑于公嶮鎭，以爲界至。癸丑，宴遼使于乾德殿。
0069:三月己卯，女眞來屯英州城外，官軍出戰敗之。斬馘二十級，獲兵仗及馬八匹。庚辰尹瓘獻俘三百四十六口，馬九十六匹，牛三百餘頭。尹瓘又築宜州、通泰、平戎三城，徙南界民，以實新築九城。
0070:夏四月壬午，以尹瓘爲門下侍中判尙書吏部事知軍國重事，吳延寵爲尙書左僕射叅知政事。遣內侍郞中韓皦如，賫詔書告身及紫繡鞍具廐馬二匹至雄州，分賜之。癸未，禱雨于諸神廟及山川。丙戌，謁英陵。戊子，女眞設柵，圍雄州城。己丑，尹瓘、吳延寵凱還。王命具鼓吹軍衛以迎之。遣帶方侯俌、齊安侯偦，勞宴於東郊。瓘、延寵詣景靈殿復命，還納鈇鉞，王御文德殿，引瓘延寵及諸宰樞上殿，親問邊事，入夜乃罷。辛卯，謁昌陵賦詩，寓平女眞之意，宣示扈從儒臣，令和進。己亥，親禘于太&#91;11&#93;廟，肆赦，詔曰：「國內名山大川神祇&#91;12&#93;加號，諸犯公流私徒以下，皆原之。斬絞二罪，除刑流配，諸歸配者量移，乃至敍用。禘禮都監、禮司享官，冊文述寫，陵直、侍衛員吏，加同正職，祭器、禮服、儀仗造成，太&#91;11&#93;廟脩營差使，扈從，諸道外官，持表進賀，及向者，親謁昌、顯、英陵，肅宗祔廟時，執事享官員吏加階。鄕職掌固，出役三四年者，內侍給使一二人，諸王府丘史二人，牽龍一人，許初職，太&#91;11&#93;廟十陵侍衛給使等放良，其餘軍人雜類，賜物有差。」癸卯，遣兵馬副元帥吳延寵，授鈇鉞，往救雄州。己酉，以女眞入寇，分命近臣，納油香弓劒于京內寺院，以禱之。
0071:五月辛亥，講藥師經於文德殿，以禳賊兵。癸丑，吳延寵至雄州，擊女眞，破走之。辛酉，王率宰樞、近侍、文武三品以上，醮昊天五方帝于會慶殿。
0072:六月庚辰如奉恩寺。辛巳，御乾德殿，覆試進士。丙戌，賜盧顯庸等及第，仍命侍坐宰樞臺省侍臣知制誥，各製親試貢士詩以進。壬辰幸普濟寺行香，祈却北寇。甲午，王受菩薩戒于乾德殿。戊戌，禱雨于諸神廟山川。庚子，雨。
0073:秋七月乙卯，幸神衆院。命行營兵馬元帥門下侍中尹瓘，復征女眞。辛酉，置土山等四十一縣監務。癸亥，以尙書高令臣爲西北面兵馬使，尙書崔衍爲東北面兵馬使。戊辰，以徐甫爲左右衛上將軍尙書右僕射，高義和爲兵部尙書，金麗珍攝戶部尙書，朴伸攝工部尙書。癸酉，行營兵馬判官御史申顯等以舟師，擊賊于寧仁鎭，斬二十級。乙亥，遣刑部尙書金商祐，禮部侍郞韓皦如等如宋，獻方物。丙子，遣使東界，設文豆婁道場於鎭靜寺，設四天王道場於毗沙門寺，以禳邊寇。
0074:八月己卯，御重光殿南廊，與宰樞，議決重刑。乙酉，命有司，制定登州長吏服色等差，從行營兵馬使之請也。丁亥，吳延寵還，王引見于文德殿，親問邊事，賜宴以勞之。戊子，講藥師經於文德殿，以禳邊寇。兵馬判官王字之、拓俊京與女眞，戰于咸、英二州，斬三十三級。庚寅，分遣九道點軍使，以選壯士。行營兵馬元帥尹瓘獻馘三十一級。癸巳，兵馬判官庾翼，將軍宋忠，神騎軍朴懷節等與女眞，戰于吉州，死之，贈翼兵部侍郞知御史臺事，忠上將軍兵部尙書。戊戌，西女眞酋長奴好等二十五人來朝。癸卯，三司奏：「浿江渡女，一産三男，據舊例，賜穀四十石。」命加賜五十石。
0075:九月戊申朔，賜尹瓘爵鈴平縣開國伯，加吳延寵攘寇鎭國功臣號。辛亥，閱射于長岭殿，中的者賜馬及彩段&#91;1&#93;。癸亥，行營兵馬判官王字之、拓俊京擊女眞于沙至嶺，斬二十七級，擒三人。甲戌，幸南京。王太后率諸王公主，出次興王寺大施院。
0076:冬十月庚辰遣李德羽如遼，賀天興節。以肅考忌辰，設講經法會於內殿。壬午，幸僧伽窟。己丑，讀般若經于延興殿。庚寅，幸梓林寺。辛卯，幸仁壽寺。
0077:十一月庚戌，遣黃元道如遼，謝落起復。壬子，王還次峯城縣，置酒，與侍從宰輔議邊事。語及庾翼等戰死，泣下霑襟，群臣稱壽陳慰。癸丑，遣崔贄如遼，謝賀生辰。乙卯，駐蹕藥師院南路，頒德音，至晡還京都。丙辰幸佛恩寺，還謁太后于大施院。戊午，遣徐祐如遼，獻方物。庚申，設八關會，幸法王寺。
0078:十二月丁丑，慮囚。戊子，遼遣橫宣使檢校司徒耶律寧來。辛卯，宴遼使于乾德殿。
0079:〈世家卷第十二〉
fascicle:013
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:睿宗二[编辑]
0003:四年[编辑]
0004:○(己丑)四年春正月丙午朔，放朝賀。戊申，遼遣大永信來，賀生辰。己酉，東界行營兵馬錄事王思謹、河景澤等，與女眞戰于咸州，死之。庚戌，宴遼使于乾德殿。丙辰幸神衆院。戊午，御長齡殿，引見平虜關外蕃長等五十人，賜酒食例物。丁卯，冊封弟帶方侯俌，曲宴諸王宰樞侍從，達曙而罷。御史大夫崔繼芳，酒酣起舞，時人非之。
0005:二月庚辰御乾德殿南門外，閱將軍金賢林佐等軍，賜酒及銀甁。辛巳，冊封弟大原侯侾，曲宴諸王宰樞侍從，達曙乃罷。己丑，燃燈，王如奉恩寺。庚寅，大會，宴諸王宰樞侍從于重光殿。酒酣，命左右舞。平章事金景庸等起舞，承宣林彦佯醉而退曰：「東邊未寧可忍舞乎？」乙未，親設佛頂道場于文德殿。王引見東界進發將軍王維忠，賜所領將校以上，酒及銀甁二事。追念朴懷節戰死之功，賜妻子銀甁二事綾羅紗絹十五匹。戊戌，右諫議大夫李載上䟽曰：「今軍國多故，黎庶未安，上以封兩弟，數與群臣宴樂，命御史大夫崔繼芳舞。又燃燈宴，日高而罷，命平章事金景庸舞，其如禮何？且今東蕃攻戰未休，屯兵不去。近詐遣史顯，來請和好，國家信之，欲遣使告遼，還其九城，甚不可也。請聖鑑裁之。」己亥，御宣政殿，引見延州關外蕃長守弗首等七人，淸塞關外蕃長歸夫等十八人，平虜關外蕃長要弗等二十八人，賜酒食例物。辛丑，御神鳳門外，閱神騎軍。以崔公詡爲右僕射，金緣爲右諫議大夫。壬寅，御重光殿，引見東蕃酋長果下等六十三人，賜酒食例物。癸卯，遣李汝霖如遼，奏新築東界九城。賜班犀帶一腰。錄楊規功，賜其曾孫神騎直長齊寶銀榼。甲辰設百座會於會慶殿。又令中外，齋僧三萬。
0006:三月戊申，親醮三淸於賞春亭。庚戌，御重光殿，閱神騎軍。辛亥，行營兵馬錄事長文緯等與女眞，戰于崇寧鎭，斬三十八級。壬子，御神鳳門，閱精弩班軍。癸丑，東界行營兵馬別監承宣林彦，侍郞王字之，員外郞拓俊京等陛辭，王御重光殿，賜酒食，賜彦鞍馬。乙卯，行營兵馬判官許載、金義元等與女眞，戰于吉州關外，斬三十級，獲其鐵甲午，馬。己未，幸王輪寺。辛酉，東界錄事河濬陛辭，賜烏犀帶一腰。丁卯，親醮于闕庭。辛未，幸王輪寺。癸酉，慮囚。
0007:夏四月丙子，幸妙通寺。戊寅，東界兵馬副元帥吳延寵陛辭，王詣景靈殿，親授鈇鉞。己卯，日色赤而無光，動搖。甲申，宰樞及六尙書以上，各出米二石，設齋于神衆院，禱兵捷。乙酉，遣同知樞密院事許慶，祭平壤木覓東明神祠，又設文豆屢道場于興福、永明、長慶、金剛等寺。又遣門下侍中尹瓘，樞密院副使柳仁著，祭昌陵，禱兵捷。壬辰親設齋于奉恩彌勒兩寺，禱兵捷。甲午，叅知政事致仕孫冠卒。甲辰東女眞復遣史顯，款塞請和。遣近臣，禱雨于朴淵及諸神廟，祭瘟神于五部。仍設般若道場，以禳疾疫。
0008:五月庚戌，行營兵馬奏：「女眞寇宣德鎭，殺掠人物。」壬子，以女眞寇邊，幸法王寺行香，分遣近臣，禱於諸神廟。癸丑，王將肆赦，召宰樞議，崔弘嗣以爲不可，王曰：「頃以左右固請，擧兵討賊。然今賊類未殲，數侵我疆，掠我人民，將卒疲於攻戌。國家之急政在今日，欲肆赦，以安衆心。卿獨何心，以爲不可？」宰樞皆慚懼而退。乃下宣旨曰：「朕以凉德，謬御三韓，于今五載。然政不足綏百姓，威不足制多方故，宵旰憂勤，未敢遑安。况此東蕃賊類，自祖宗以來，附托國勢，多被恩賞，今則背恩棄德，招集遠賊，凌犯國境。嚮於甲申，年，連兵拒戰，殺我軍民，其或生擒，以爲僕隸者，不可勝數。近來，每至關城，劫奪戌卒衣粮器械，自恃强暴，侵擾邊鄙，罪合行討不可安忍。故我聖考憤然誓曰：『今若掃蕩醜類，卽於賊境，築設城堡，創寺宇，恢張佛法。』大功未就，焂爾升遐，寡人嗣承先志，擧義發軍，置邑築城，此盖國內名山大川神祇&#91;1&#93;所助也。然餘賊尙未盡滅，施設場寨，來攻吉州，欲更勵兵奮擊。或願神明更加陰助，三韓功臣英靈尙在，竟相扶援，掃蕩殘賊，邊境平安，則或封崇爵位，酬賽玄恩。其宣旨前，犯流以下，咸自除之，二罪以上，除刑付處，雜犯流配者，量移，乃至敘用。前代以來，所犯罪狀，不推鞫，配入者如有父母妻子，各處分居者，合居一處。」甲寅，命門下侍中尹瓘，詣廟社及九陵，禱兵捷。丙辰設藥師道場於文德殿。庚申，女眞圍吉州，吳延寵引兵救之，師大敗。甲子，御文德殿，召宰樞，議邊事。乙丑，遣東界兵馬元帥尹瓘于西北路。丙寅，命宰樞及文武常叅官，議奏東邊事宜。辛未，將軍良善領兵，赴東界，賜銀甁二事。癸酉，遣左承宣沈侯，宣諭東界軍士，分賜銀甁四十事。
0009:六月甲戌朔，王如奉恩寺。戊寅，金商祐、韓皦如、愼安之等賫詔，回自宋，王迎詔於宣政殿。起居表回詔云：「卿撫有東藩，世載令譽。遐致問安之禮，恭陳事大之誠。不替前修，有加忠藎。」告奏表回詔云：「卿尹玆東土，初卽乃封，山川阻脩，日月徂邁，心在王室，未卽以聞。航海奏言，情文備盡。善綏厥服，永孚于休。」祝聖壽回詔云：「卿表海稱藩，使航遐曁，叩眞乘之妙果，祝壽考之多祥。歸美之誠，不忘鑑寐。」賜國信詔云：「朕遹駿先猷，眷懷蕃服。爲國外屛，繼世撫封，紹嗣之初，修方惟舊。嘉乃迪德，率玆典常，實篚有頒，用伸厚意。」太后起居表回詔云：「卿初布蕃條，謹玆侯度。使旃凌海，遠修職貢之勤，奏牘在庭，恭致宮闈之問，忠誠備至，嘉尙兼懷。」告奏太后表回詔云：「卿奕世有邦，作我良翰。屬纘承於舊服，爰赴告於宮庭，載亮忠勤，益深嘉尙。」太后祝壽回詔云：「卿遠因使介，恭叩佛乘，祝壽考於宮闈，罄忠誠於藩服。奏封來上，眷獎殊深。」乙酉，慮囚。尹瓘、吳延寵引兵，救吉州，聞女眞請和，還定州。丙戌，制曰，近者，東陲未靖，軍馬疲斃。此乃地勢衰廢之使然，宜以陰陽祕術禳之。其司天、太史員及散官等各上封事。戊子，王受菩薩戒于乾德殿。制曰：「近日，邊患窘迫，軍民勞苦。君臣同發至誠，誓告于天，行祖宗訓誡之事，宜令有司奏議」。且命近臣，分禱于進奉九龍兩山。丙申，召宰相、臺諫、六部，議還九城。平章事崔弘嗣等二十八人皆曰可，禮部郞中朴昇中，戶部郞中韓相曰不可。己亥，東蕃使褭弗、史顯等來朝。庚子，御宣政殿南門，引見褭弗史顯等六人，宣問來由，褭弗等奏曰：「昔我太師盈歌嘗言：『我祖宗出自大邦，至于子孫，義合歸附。』今太師烏雅束亦以大邦爲父母之國。在甲申，年閒，弓漢村人不順太師指諭者，擧兵懲之，國朝以我爲犯境，出兵征之，復許修好。故我信之，朝貢不絶，不謂去年，大擧而入，殺我耄倪，置九城，使流亡靡所止歸。故太師使我來請舊地。若還許九城，使安生業，則我等告天爲誓，至于世世子孫，恪修世貢，亦不敢以瓦礫，投於境上。」王慰諭，賜酒食。
0010:秋七月乙巳，會宰樞及臺省、諸司、知制誥、侍臣、都兵馬判官以上文武三品以上于宣政殿，宣問還九城可否，皆奏曰可。丙午，御宣政殿南門，引見褭弗等，許還九城，褭弗感泣拜謝。王賜物遣還，命內侍金珦，護送境上。仍詔元帥等，諭以還九城之意。丁巳，以中書侍郞平章事任懿權判東北面兵馬事兼行營兵馬使，右諫議大夫金緣副之。戊午，設盂蘭盆道場於長齡殿。辛酉，行營兵馬別監承宣崔弘正，兵馬使吏部尙書文冠諭女眞酋長居熨伊等曰：「汝若請還九城，宜如前約，誓告于天。」酋長等設壇咸州門外，告天誓曰：「而今已後，至于九父之世，無有惡心，連連朝貢，有渝此盟，蕃土滅亡。」盟訖而退。弘正等始自吉州，以次收入九城戰具資粮于內地。狄&#91;2&#93;人喜以其牛馬，載還吾民遺棄老幼男女，一無殺傷。壬戌，任懿等辭，王御重光殿，親授鈇鉞，仍賜鞍馬衣服彩段&#91;3&#93;。是日，撤東界崇寧、通泰二鎭城。甲子，設消灾道場于乾德殿五日，撤英福二州、眞陽鎭城。乙丑，以金商祐爲戶部尙書翰林學士，劉載爲左散騎常侍。撤咸雄二州、宣化鎭城。壬申，王妃延和宮主李氏薨。
0011:八月甲戌，神騎軍士還自東界。王御重光殿西樓，慰之曰：「東役之敗，將帥之過也，朕何忘汝等之勞？」乙酉，刑部奏內外重刑，王御宣政殿南廊，與宰樞科斷。丁亥，王以中秋，率文臣，翫月於重光便殿，御製詠月詩。其末聯云：『他日吾民躋富壽，好酬佳節燕公卿。』命文臣和進。甲午，以戶部尙書柳子維爲西北面兵馬使。己亥，女眞使者史顯等來，獻土物。
0012:九月戊申，幸王輪寺。壬子，幸妙通寺。辛酉，又幸。乙丑，設百座道場于會慶殿，又親飯僧于厥庭，命中外，齋僧三萬。
0013:冬十月乙亥，元子構生。幸開國寺。戊寅，百官上表，賀生元子。壬午，幸外帝釋院。乙酉，設佛頂道場於文德殿。壬辰以李瑋叅知政事，柳仁著爲殿中監知樞密院事，李資謙爲禮賓卿樞密院副使，金沽爲左承宣知吏部事。
0014:十一月癸卯，視朝于乾德殿，諫議大夫李載、金緣，御史大夫崔繼芳等出班，請治尹瓘、吳延寵、林彦敗軍之罪，不允。癸丑，設八關會，幸法王寺。庚申，東女眞酋長吳老等來朝。甲子，御宣政殿，引見平虜淸塞關外蕃長多老居夫等四十五人，史顯等七人，賜酒食例物。戊辰，宰相崔弘嗣、李䫨、任懿等與臺諫，復請尹瓘等罪。
0015:十二月己卯，宋敎練使明州都知兵馬使任郭等來。壬午，以金晙爲尙書右丞樞密院右承宣，李壽爲御史中丞。乙酉，命有司，分祭于松嶽及諸神祠，以禳疾疫。癸巳，以沂檢校司徒守司空淮安伯。戊戌，宴諸王宰樞于重光殿，至曉而罷。是歲，遣都官郎中李國瓊如遼，奏還女眞九城。
0016:五年[编辑]
0017:○(庚寅)五年春正月庚子朔，放朝賀。昌州關外蕃長亡閒等二十八人來朝。壬寅，遼遣衛尉卿李逢辰來，賀生辰，仍詔曰：「卿蕃衛皇家，鎭撫海表，專征守職，盪寇有勞。因乘勝以納降，遂開疆而置壘，載惟施設，允恊便宜。嚮遣使人，遠馳捷奏，永言歸美，良用慰懷。」己酉，李國瓊還自遼，詔曰：「卿嚮討邊夷，權置城堡。因其防寇，且務於脩營，旣乃請和，遂從於毁撤。旣恊宜便，復具奏陳，載念忠虔，良增嘆尙。」庚戌，設帝釋道場於文德殿。乙卯，御宣政殿南門，引見北界蕃長三十九人，各賜衣一襲。丁巳，御宣政殿，引見北界蕃長三十五人，賜物有差。庚申，御重光殿南樓，閱神騎軍士擊毬，賜物有差。壬戌，御重光殿南門，引見北界蕃長十九人，賜酒食例物。甲子，親醮于星宿殿。
0018:二月癸未，燃燈，王如奉恩寺。女眞酋長萬壽等十三人來朝。庚寅，以禎檢校司徒守司空承化伯，詔賜例物。甲午，王太后移御佛恩寺。
0019:三月己酉，幸王輪寺。辛亥，幸外帝釋院。乙卯，日色如血無光。甲子，幸普濟寺。以任懿守太尉門下侍郞平章事，致仕。畢光贊爲尙書右僕射，李䫨權尙書吏部事。
0020:夏四月辛未，慮囚。甲戌，司天臺奏：「今年，疫厲大興，戶骸載路。請令有司收瘞。」從之。丙子，賜李正升等及第。甲申，幸妙通寺。乙酉，設孔雀明王道場於文德殿。甲午，幸順天館，點檢接賓之事。
0021:五月癸卯，設消灾道場於會慶殿五日。己酉，彗星入紫微&#91;4&#93;。庚戌，王朝王太后于延德宮。辛亥，御乾德殿視朝。宰相崔弘嗣、金景庸與臺諫上䟽，論尹瓘、吳延寵等敗軍之罪。王不聽，便入內，弘嗣等詣重光殿東紫門，固請至晡，竟不允。宰相、諫官皆歸第不出，省中一空，王召平章事李䫨，中書舍人李德羽等，令直省中。弘嗣等累旬不出，王遣近臣，敦諭起之，諫官亦出視事。時人譏之。乙卯，彗星見，凡九日。丁巳，夜盜二十人入都祭庫，殺庫直郞將同正金可崇，竊取銀物。甲子，雨雹于永康縣，翌日乃消。六月戊辰朔，王如奉恩寺。己巳，親祭天祥于是寺。庚午，以李瑋爲刑部尙書，金商祐爲禮部尙書。辛未，御乾德殿，召見宋明州所歸女樂二人。雨雹。甲戌，宋商李榮等三十八人來。丙子，詔曰：「朕謬以眇躬，紹御三韓，萬機至廣，不能視聽。刑政不中，節候不調，三四年閒，田穀凶荒，人民飢病，宵旰憂勞，未嘗暫已。况又乾文變怪，無日不見，夏月以來，凄風雨雹，此乃涼德所致，恐懼增深。意欲推恩，上答&#91;5&#93;天譴，下慰民心，召集和氣，以報平安。自宣旨前，凡在獄囚，犯流以下，並除免之，二罪以上，除刑付處。曾坐罪流謫者，並皆量移以至敘用，或有所犯，父母妻子分居各處者，完聚一處。」辛巳，宋遣王襄張邦昌來，以叅知政事李瑋，殿中少監左承宣韓皦如爲館伴。壬午，王受菩薩戒于乾德殿。癸未，王受詔于會慶殿庭，詔曰：「卿世載令聞，保釐東藩。當襲爵之云初，乃修邦而惟舊，張旃航海，陳貢旅庭。義有可嘉，禮無不報。爰命介使，往曁乃封，用伸厚意之將，示識多儀之享，其恤厥若，永孚于休。今差兵部尙書王襄，中書舍人張邦昌往彼，賜卿衣帶、段&#91;3&#93;匹、金玉器、弓箭、鞍馬。」王受訖上殿。使副就王前，傳密諭曰：「皇帝明見萬里，諒王忠恪之誠，欲加恩數，聞王已受北朝冊命。南北兩朝，通好百年，義同兄弟。故不復冊王，但令賜詔。已去權字，卽是寵王以眞王之禮。且此詔乃皇帝御筆親製，北朝必無如此禮數。文王肅王亦不曾有此等恩命。襄等來見，王迎詔甚恭，他日歸奏，帝必嘉悅，恩數有加。請王益篤誠敬，以答&#91;5&#93;聖恩。」戊子，宴宋使于會慶殿。
0022:秋七月戊戌朔，王襄等還，王附表以謝曰：「記存特異，俯僂益恭，矧底績之蔑如，迺寘顔之無所。伏念，臣繫蹤遐僻，逢世𩅕昌。子須&#91;6&#93;肯播於父菑，小固服懷於大國。此先臣所以貽訓，而微臣資以爲忠。藩服叨承，方謹一修之貢，家陪在返，過蒙厚往之私。徒積靦兢，未遑敘謝，豈謂皇帝陛下，仁心懷遠，例擧非常，降使軺之光華，將賞典之優渥。自祖先而拜賜，雖曰有年，繄寵數之橫加，莫如今日。况詳勑墨，兼奉諭音，迺於臣銜，直去權字，所謂冊立之命，正朔之頒，已曾禀受於大遼，不欲別行於上國，以示酌中之義，致寬顧北之憂。睿眷稠重，奚克丘山之戴，丹衷戰慄，有同冰谷之臨？唯願傾輸，免孤覆露。」又答&#91;5&#93;密諭曰：「當國介在東表，祖先已來，樂慕風化，有時入貢，優荷寵恩。崇寧中，國信使劉侍郞，吳給事奉聖旨，咨聞行冊禮事，先考以當國，地接大遼，久已禀行爵命正朔，所以未敢遵承上命，以實懇辭。擧國惶恐，未之暫安。今聞國信尙書舍人所傳密諭：『皇帝聖明如天日，國王雖在萬里之外，忠孝恭順，皇帝無不鑑炤，常欲優加異恩。某等朝辭日，備聞聖訓，「以受大遼冊命，南北兩朝，通好百有餘年，義同骨肉兄弟，所以不欲更加封冊。」今來詔書，已去權字，卽是寵國王以眞王之禮。』拜命之始，惶駭自失，意欲奉表辭免。更自思惟，皇帝聖恩，委曲存撫，祗去權字，以示正名，永除冊立之命，欲使一方無有後慮。今已依詔除權，况聞所賜詔書，是御筆親製，此之榮幸，古未曾有，感戴殊甚。更期忠恪，上答&#91;5&#93;生成，所冀尙書舍人，復命歸朝，從容敷奏。」己亥，宋商池貴等四十二人來。辛丑，門下侍郞平章事李䫨卒。丙寅，以司宰卿李載爲西北面兵馬使，借戶部侍郞安子恭爲東北面兵馬副使。
0023:八月辛巳，刑部奏內外重刑，王御宣政殿南廊，與宰樞議斷。乙酉，幸王輪寺。乙未，祈晴于太&#91;7&#93;廟及諸神廟。閏月癸卯，王奉太后，幸南京。壬子，設般若道場于延興殿八日。辛酉，幸三角山藏義寺，遂幸僧伽窟。命通義侯僑詣文殊窟，太后及諸王宮公主各施衣襯。
0024:九月甲戌，宴諸王宰樞于天授殿，達曙乃罷，各賜侑幣。王賦詩，命儒臣和進，賜物有差。有優人，因戱稱美先代功臣河拱辰，王追念其功，以其玄孫內侍衛尉注簿濬爲閤門祗候，仍製詩一絶，賜之。己卯，御南明門，閱神騎軍擊毬，賜物有差。庚辰，講金剛經于延興殿。壬辰，御北寧門，閱文武臣僚射，中的者，賜物有差。
0025:冬十月甲辰，太白晝見，經天。西女眞古伋果下等九十八人來，獻駿馬五十七匹。戊申，祫于太&#91;7&#93;廟。壬子，親饗年八十以上及孝順、義節、鰥寡、孤獨、篤廢疾者于南明門外，賜物有差。中有孝子一人，特加例賜，爲賦詩一首，宣示左右。乙卯，車駕發南京。丙辰，幸神穴寺。
0026:十一月乙丑朔，次藥師院南路，頒德音，至晡還京都。丁丑，東女眞史顯等十二人來朝。戊寅，設八關會，幸法王寺。辛巳，以文冠守司空。甲申，大雪，王製喜雪詩，示左右。
0027:十二月乙未，御宣政殿，引見東女眞史顯等，賜物有差。庚子，御重光殿南樓，引見西女眞酋長等四十餘人，賜酒食。辛丑，以尹瓘守太保門下侍中判兵部事，崔弘嗣判吏禮部事，金景庸爲門下侍郞平章事判刑部事，金漢忠判工部事，吳延寵爲中書侍郞平章事判三司事，李瑋爲中書侍郞判戶部事兼西京留守使，許慶爲刑部尙書樞密院事，李資謙爲殿中監同知樞密院事。乙巳，醮于乾德殿。戊申，幸法雲寺。癸丑，立春，百官朝于乾德殿，賜春幡子，仍賦迎春詞二首。以帶方侯俌守太&#91;7&#93;尉帶方公，大原侯侾守太&#91;7&#93;尉，齊安侯偦守司徒，通義侯僑守司徒，史榮攝戶部尙書西京知留守，朴景綽爲左諫議大夫。俌等俱上表讓職，下敎不允。庚申，以金商祐爲御史大夫。幸普濟寺。
0028:六年[编辑]
0029:○(辛卯)六年春正月丙寅，御乾德殿，頒德音，犯斬絞者免刑流配，流以下並赦之。中外老人，及鰥寡、孤獨、節義、孝順者，賜酒食，幷賜物有差。戊辰，遼遣泰州管內觀察使大仲宣，來賀生辰。丙子，御宣政殿，引見北鄙女眞村長三十人。癸未，以判閤門事柳澤爲西北面兵馬使，國子司業御史雜端洪灌爲東北面兵馬副使。癸巳，盜入上林司，殺守庫婢，竊銀物。
0030:二月乙未，以任申幸攝刑部尙書。丁未，燃燈，王如奉恩寺。
0031:三月丙寅，封源爲廣平伯。辛未，以許慶爲吏部尙書叅知政事，柳仁著爲兵部尙書，李資謙爲御史大夫，金緣爲祕書監樞密院副使，崔繼芳爲戶部尙書兼三司使，柳子維爲刑部尙書，趙仲璋爲吏部侍郞知御史臺事，金沽爲禮部侍郞右諫議大夫，朴昇中爲中書舍人。癸未，饗庶老及節義孝順男女于宮庭。國老尙書致仕林成槩、柳澤等于閤門，王親侑之，觀者多感泣。成槩懷諫䟽奏之，凡五條，皆國家大事。平章事致仕金上琦年八十一，王欲宴于內殿，以示優禮。上琦辭以老病，特命左承宣韓皦如傳宣，肩輿入內，上殿勿拜。上琦固辭不就。甲申，日赤無光。
0032:夏四月己亥，享于太&#91;7&#93;廟。庚戌，再雩。甲寅，右補闕韓冲上䟽，言時政得失。
0033:五月甲子，禱雨于廟社諸陵山川。己巳，門下侍中尹瓘卒。是月，有箭著于都兵馬使及金剛庫屋上，其鏃穿瓦。
0034:六月壬辰朔，王如奉恩寺。丁酉，以林彦爲翰林侍講學士，崔弘正爲給事中。庚子，慮囚，放輕繫。
0035:秋七月甲子，親醮三淸于純福殿。己卯，以右散騎常侍康拯爲西北面兵馬使，右諫議大夫朴景綽爲東北面兵馬使。壬午，遣樞密院副使金緣，少府監林有文如宋。庚寅，王太后不豫，移御法王寺。
0036:八月甲午，親醮于闕庭。太史奏：「先朝所創天壽寺地勢不利，請毁藥師院，移之。」庚戌，親幸相地。甲寅，以金漢忠爲樞密院使。乙卯，幸長源亭。
0037:九月己巳，設重陽宴，王賦詩，令從臣和進。戊寅，命侍從官射，中的者，賜物有差，仍賜宴。
0038:冬十月甲午，王還宮。丙午，遣刑部侍郞李資德如遼，賀天興節。兩府會議邊事。戊申，設百座道場于會慶殿，講仁王經，飯僧一萬于闕庭，二萬于州府。丁巳，王朝太后于奉恩寺。
0039:十一月庚申朔，有司請停創天壽寺，從之。遣禮部侍郞李玽如遼，謝賀生辰。乙丑，幸藥師院，相天壽寺基。丙子，遣殿中監金縝如遼，獻方物，禮賓少卿文公彦賀正。
0040:十二月丙午，以崔弘嗣守太傅，許慶爲中書侍郞同平章事，金漢忠爲尙書左僕射，柳仁著守司空，李資謙檢校司空刑部尙書，金商祐爲吏部尙書，高令臣爲禮部尙書，柳子維爲工部尙書，李載爲殿中監，洪灌爲御史中丞，崔濡、李資諴並爲侍御史，閔世倫爲殿中侍御史，胡宗旦爲右拾遺知制誥。己酉，遼遣橫賜使檢校司空蕭遵禮來。辛亥，受詔于乾德殿。乙卯，宣德鎭卒鄭珍，定州人白巴嘗得罪，亡入女眞，與謀寇邊。珍母在元興鎭，夜二鼓，珍巴與女眞人骨夫潛來，將竊其母以去。兵馬使遣卒，捕殺之，幷獲器仗，賜爵賞有差。
0041:七年[编辑]
0042:○(壬辰)七年春正月辛酉，遼遣永州管內觀察使劉公&#91;8&#93;允來，賀生辰。庚辰，以御史中丞洪灌爲東北面兵馬使，給事中崔弘正爲西北面兵馬使。
0043:二月辛丑，燃燈，王如奉恩寺。翼日，大會，王賦詩令從臣和進。庚戌，諫官上䟽，請停創天壽寺，從之。甲寅，以金景庸守太保判尙書吏部事，吳延寵守司徒判尙書兵部事監修國史，李瑋守司徒修國史，許慶檢校司徒判尙書禮部事，柳仁著、李資謙叅知政事，崔繼芳、高令臣同知樞密院事，金晙爲禮賓卿樞密院知奏事，王字之爲吏部侍郞樞密院左承宣，金黃元爲翰林侍講學士，韓皦如爲右承宣。
0044:三月戊午朔，幸長源亭。壬午，賜鄭之元等及第。
0045:夏四月庚寅，王還宮。丙申，御禁內紗樓，製牧丹詩，命儒臣應製，賜段&#91;3&#93;匹有差。顯宗嘗手植牧丹于樓前，自德宗，至肅宗，皆有詠花詩，又有從臣應製。丁酉，以金至和知吏部事，朴景綽直門下省，趙仲璋爲左諫議大夫，林彦爲禮部侍郞右諫議大夫，金沽知御史臺事。戊戌，宴諸王及平章事金景庸，上大將軍承宣等于賞春亭。雨雹。
0046:五月甲子，太白晝見。乙丑，禱雨于興國寺。戊寅，集三品以上於式目都監，問禦邊之策。
0047:六月丁亥，王如奉恩寺。乙未，移置扶餘公㸂于巨濟縣，行至玄風縣卒。己酉，叅知政事文冠卒。
0048:秋七月己巳，王太后柳氏薨于信朴寺。丁丑，以兵部侍郞李壽爲西北面兵馬副使，刑部侍郞安子恭爲東北面兵馬副使。
0049:八月丙申，葬明懿王太后于崇陵，王祖送于闕庭。丁酉，遣殿中監李德羽如遼，告哀。丙午，流僧統竀于巨濟縣。戊申，流尙書右丞金仁碩，全州牧使李汝霖，殿中少監河彦碩，刑部尙書任申幸，大卿李仲平，刑部員外郞李日肅，將軍金澤臣、宋英漢，別將金有成，知南原府事李綏，寧朔鎭使李日衍，崇敎寺僧資尙及仁碩、汝霖、申幸、彦碩之子于遠地。誅資尙于中路。辛亥，樂浪侯瑛卒。
0050:九月丙寅，以金景庸爲門下侍中，吳延寵、李瑋爲門下侍郞同中書門下平章事，許慶守司徒，柳仁著爲尙書左僕射判尙書刑部事，李資謙守司空兵部尙書判三司事，崔繼芳檢校司空樞密院使，高令臣爲吏部尙書知樞密院事，金緣爲左散騎常侍同知樞密院事翰林學士承旨，崔挺判尙書工部事，金商祐爲刑部尙書，劉載爲禮部尙書，林有文爲右散騎常侍，康拯爲御史大夫。乙亥，遣禮部侍郞金縝如遼，賀天興節。
0051:冬十月庚寅，以宋國信龍鳳茶，分賜宰臣。辛卯，遣工部侍郞李寵鱗如遼，謝橫賜。乙巳，遣戶部侍郞康悅如遼，謝賀生辰。壬子，兩府宰臣上表，請復常膳，不允。
0052:十一月甲寅朔，宰臣三上表，請復常膳，從之。庚申，御乾德殿，宣柳仁著李資謙麻制。丁丑，王詣明懿太后虞宮。己卯，遣承宣韓皦如于中書省，問禦邊之策。庚辰，遣禮賓少卿崔俰如遼，獻方物。辛巳，御乾德殿，宣金景庸、吳延寵、李瑋麻制。遼東京回謝持禮使禮賓副使謝善來。壬午，遣刑部侍郞許之奇如遼，賀正。
0053:十二月辛丑，以崔思諏守太師中書令致仕，林幹爲門下侍郞同平章事致仕。
0054:八年[编辑]
0055:○(癸巳)八年春正月乙卯，遼遣崇祿卿張如晦來，賀生辰。壬申，遼勑祭使永州管內觀察使耶律固，太&#91;7&#93;常少卿王侁來。癸酉，以知刑部事李載爲西北面兵馬使，太府少卿智淑延爲東北面兵馬副使。甲戌，遼勑弔使泰州管內觀察使蕭辿來。丙子，遼使祭太后于虞宮，王詣虞宮。戊寅，遼遣崇祿卿楊擧直，來命王起復，詔曰：「嗣豐祖構，恭守王封。頃哀被於茹茶，卽毁過於扶杖。爰降釋衰之命，勿辱專閫之權。當體眷懷，所宜祗&#91;9&#93;荷。」告身曰：「盭綬䟽封，繼先業者，是謂殊私，墨衰從政，奪哀情者，斯爲變禮，擧玆故典，懋乃邦英。其有毓象緯之靈，閒玄黃之氣，踰鴨綠而休聲振厲，保雞林而令德流聞。道善庇民，謀能經國。方恪修於世範，何遽宅於家難？庸ト吉辰。與伸起復。前推誠奉國功臣開府儀同三司檢校太師守太尉兼中書令上柱國高麗國王，食邑三千戶，食實封一千五百戶王俁，榮分弓鉞，慶席山河。桓鎭琅琅，素全於重器，楩柟肅肅，生備於長材。仍敎禀於義方，復言該於名理，而自嗣興厥域，優纂乃勞。賓王著事大之誠，侯律謹守方之制，洽辰韓之善理，慕齊晋之純忠。歲重貢儀，率勤北面之力，時堅戎翰，實寬東顧之憂。頃者，靜樹纏悲，白華違養。尙固匹夫之節，擬成孝子之規，主土分茅，闕一日而不可，毁容銜恤，豈三載以爲期？是用從金革之宜，飾鈿珠之命，騑車載駕，駝紐重輝。於戲！日域全疆，天命重地，位冠於五侯九伯，秩叅於四輔三公。矧先臣之縟儀彝器咸在，今汝躬之異數備物具彰。必靜鎭於一方，當表章於群嶽，勉服丕訓，永保多祥。」
0056:二月庚寅，耶律固等將還，請春秋釋例、金華瀛洲集，王各賜一本。置花園二于宮南西。時宦寺競以奢侈媚王。起臺榭，峻垣墻，括民家花草，移栽其中，以爲不足，又購於宋商，費內帑金幣不貲。且於京外，多作寺院，窮極土木，物論喧騰。旣而，二園俱廢。乙未，以許慶檢校太尉門下侍郞同中書門下平章事致仕，崔擬檢校司徒叅知政事致仕。宋秀爲神虎衛上將軍工部尙書，尹惟志爲左右衛上將軍攝刑部尙書。戊戌，燃燈，王如奉恩寺。辛亥，幸王輪寺，設齋。還至刑部南街，獄囚望駕，同聲呼萬歲。命近臣就獄賜酒，放輕繫。
0057:三月壬子朔，太史奏：「太&#91;7&#93;陽當虧。」密雲不見。門下侍中金景庸率百僚，表賀。丙寅，王不豫，百官設大醮于會慶殿，禱之。丁卯，慮囚。戊辰，百官又禱于神衆院。戊寅，以李資謙爲尙書左僕射，金緣爲兵部尙書知樞密院事，柳子維爲尙書右僕射，康拯爲刑部尙書，金至和爲工部尙書，李載爲御史大夫文德殿學士。
0058:夏四月己亥，親饗年八十以上，及孝順、義節、孤獨、疾病者于宮庭，賜物有差。特命禮部尙書致仕林成槩，肩輿入內，宴于閤門，親侑食賜衣。戊申，禱雨于九曜堂三日。閏月辛酉，親醮于闕庭。戊辰，慮囚。庚午，女眞烏羅骨實顯等來謝還九城，獻名馬良金。
0059:五月乙酉，王詣太后虞宮。戊子，宋都綱陳守獻白鷴。辛丑，叅知政事柳仁著卒。
0060:六月庚戌朔，王如奉恩寺。珍島縣民漢白等八人因賣買，往乇羅島，被風漂到宋明州。奉聖旨，各賜絹二十匹米二石，發還。己未，慮囚。己巳，祈晴于社稷群望。甲戌，以趙仲璋爲殿中監。
0061:秋七月己卯朔，以崔繼芳守司空兵部尙書叅知政事，高令臣檢校司空叅&#91;10&#93;知政事，柳子維守司空，趙仲璋同知樞密院事，金晙爲樞密院副使，康拯爲戶部尙書三司使，金沽爲左諫議大夫，金叔平爲殿中侍御史。乙酉，以工部尙書金至和爲西北面兵馬使，御史雜端李舜諧爲東北面兵馬副使。癸巳，奉安明懿太后眞于開國寺肅宗眞殿。
0062:八月丁卯，幸長源亭。
0063:九月乙酉，遣西頭供奉官安稷崇如宋，牒宋明州云：「去年入朝金緣等回稱：『在闕下時，蒙館伴張內翰等諭，來歲又當禋祀，申覆國王，遣使入朝，以觀大禮。』聞此，已令有司，方始備辦，忽母氏薨逝，迫以難憂，今年未遑遣使入朝，以達情禮。請炤會施行。」乙巳，自長源亭，幸慶天寺，落成。
0064:冬十月壬戌，遣禮部侍郞李永如遼，賀天興節。甲子，王還宮。庚午，遣禮部尙書洪灌刑部侍郞金義元如遼，謝弔祭。辛未，設百座會于會慶殿，講仁王經三日，齋僧一萬于毬庭，二萬于州府。
0065:十一月庚辰，遣祕書少監韓冲如遼，謝起復。乙酉，王詣太后虞宮。丙戌，遣工部侍郞李茂榮如遼，謝賀生辰。甲午，遣殿中監崔弘宰，獻方物。丙申，翰林學士承旨金緣，侍講學士朴昇&#91;11&#93;中等，撰進時政策要五冊，各賜犀帶，編脩官金富轍以下，賜物有差。遣戶部侍郞李資諴如遼，賀正。
0066:十二月戊申朔，慮囚，放輕繫。丙辰，以金景庸守太傅判尙書吏部事，吳延寵守太尉判禮兵部事上柱國，李瑋守太尉上柱國，崔繼芳爲尙書左僕射判三司事柱國，金緣爲禮部尙書政堂文學判翰林院事，趙仲璋爲兵部尙書樞密院使，柳子維爲尙書右僕射判工部事，李資謙檢校司徒柱國，劉載爲吏部尙書，康拯知樞密院事，金晙爲左散騎常侍同知樞密院事，金至和爲刑部尙書，史榮攝工部尙書三司使，金若溫知尙書都省事，朴景綽爲殿中監翰林學士，王字之禮賓卿樞密院知奏事。甲戌，遣禮賓少卿金景淸如遼，獻方物。
0067:九年[编辑]
0068:○(甲午)九年春正月戊寅朔，放朝賀。西女眞將軍烏無奐等六十一人來朝。庚辰遼遣衛尉卿張如晦來，賀生辰。戊戌，幸文德殿，作佛事。庚子，赦。癸卯，幸神衆院。乙巳，以高義和爲右僕射鷹楊軍上將軍，尹惟志爲兵部尙書龍虎軍上將軍。
0069:二月癸丑，以三司使安子恭爲西北面兵馬使，三司副使李韶永爲東北面兵馬副使。己未，親醮本命于乾德殿。庚申，燃燈，王如奉恩寺。辛酉，以雨，停大會，壬戌，乃行。丙寅，西女眞將軍古老等六十六人來朝。
0070:三月丁丑朔，幸妙通寺。壬午，幸普濟寺。癸未，以劉載爲尙書左僕射文德殿學士。乙酉，王詣太后虞宮。己丑，以吳延寵判吏部事，金緣爲檢校司空戶部尙書叅知政事判禮部事兼西京留守使，趙仲璋檢校司空兵部尙書叅知政事判刑部事，康拯爲尙書左僕射樞密院事判三司事，金晙爲禮部書樞知樞密院事，金至和爲吏部尙書，李載爲刑部尙書延英殿學士，史榮爲工部尙書，崔贄、朴景綽爲左右散騎，林有文爲御史大夫，王字之爲殿中監，金沽知御史臺事。癸巳，王如奉恩寺，以僧曇眞爲國師，樂眞爲王師。
0071:夏四月丙午朔，御乾德殿覆試，賜白曘等及第。庚戌，有司奏：「西京進士鄭之元中壬辰年省試第一名，請依舊&#91;12&#93;留王京敍用。」制可。丁巳，東女眞古羅骨、史顯等十二人來，獻馬。乙丑，大雨雹，震文德殿東廊柱。丙寅，雨雹。御史大夫林有文等以灾異，引咎辭職，命復視事。丁卯，親醮闕庭。庚午，以金緣爲禮部尙書政堂文學判翰林院事。甲戌，幸外帝釋院，行香。設佛頂道場于文德殿七日。
0072:五月戊寅，設消灾道場于乾德殿。庚辰禱雨于群望。辛丑，王如奉恩寺，遂詣太后虞宮。
0073:六月甲辰朔安稷崇還自宋。帝賜王樂器。乙巳，王如奉恩寺。丁未，遣樞密院知奏事王字之，戶部郞中文公彦如宋，謝賜樂。己酉，禱雨于社稷。丙辰慮囚，放輕繫。乙丑，叅知政事致仕庾祿崇卒。
0074:秋七月辛巳，以工部尙書史榮爲西北面兵馬使，借戶部侍郞智祿延爲東北面兵馬副使。癸巳，以李資謙守司空尙書左僕射叅知政事，金緣爲刑部尙書判禮部事，趙仲璋權樞密院事判祕書省事，李載爲戶部尙書，林有文爲左散騎常侍兼御書檢討官，崔贄爲御史大夫。
0075:八月乙卯，王詣國學，酌獻于先聖、先師。丙辰宰臣率百官，上表賀曰：「黃屋翠華，光臨黌宇，高冠大帶，盛集橋門，慶溢臣工，樂均寰海。竊以經術所以明道，而非其人則不行，學校所以養賢，而非其時則不擧，發明大典，允屬休辰。伏惟聖上，道極高明，政由仁義。若高舜之稽古，體殷周之右文。乃據舊章，以興盛禮，拜聖容而奠酌，命博士以繙經。君子育材，乃見菁莪之雅，虎臣獻馘，必成泮水之功。不惟推美於一時，抑亦播馨於千載。伏念，幸逢明時，承乏天工，仰咫尺之德威，侍光明之聖學。秋水時至，固莫測於望洋，春木之芚，實知榮於援手。」丙寅，御東池龜齡閣，閱武士。
0076:九月庚辰幸妙通寺。辛巳，慮囚，出輕繫。庚寅，設百座仁王道場於會慶殿，齋僧一萬於闕庭，二萬於州府。
0077:冬十月丙午，奉惠宗神主，復入于太&#91;7&#93;廟第二室，出遷成宗神主于康陵，祔明懿太后于肅宗室。己酉，宴于乾德殿，始擧樂。乙卯，謁英、崇二陵。丙辰遣李鸞如遼，賀天興節。丁卯，親祫&#91;13&#93;于太&#91;7&#93;廟，兼用宋新樂，赦。庚午，遣梁永如遼，謝賀生辰。是月，生女眞完顔阿骨打擧兵叛。遼東京兵馬都部署司牒曰：「近有生女眞作過，止差官領兵討伐，仰指揮。高麗國亦行就便，於女眞邊界道路，深入攻討，應據人口財産房舍，收虜蕩除。仍緊切防備，勿令走入彼界險要處所，依據閃避。」
0078:十一月壬申朔，宴諸王、宰樞於含元殿，閱宋新樂。乙亥，遼遣橫宣使耶律諮，副使李碩來。戊寅，作佛事于文德殿。戊子，賜元子名構，仍賜禮物，百官表賀。
0079:十二月壬寅朔，冊延德宮主李氏爲王妃。甲辰遣衛尉卿李壽，通事舍人黃君裳如遼，謝橫宣。丁未，御宣政殿，引見北界四關外蕃長。戊申，閱射于東池。己酉，御宣政殿南門，引見東蕃使者阿只等。丁巳，以俌守太保，侾爲大原公，偦檢校太保守太尉，僑檢校太保守太尉，李資謙守司徒中書侍郞同中書門下平章事兼西京留守使，金緣守司徒戶部尙書，趙仲璋守司空判尙書刑部事，金至和爲尙書左僕射兼三司使，史榮爲吏部尙書，李載爲刑部尙書翰林學士承旨，朴景綽爲左散騎常侍，崔璿判國子監事，金沽知尙書吏部事延英殿學士，安子恭知御史臺事，朴昇中爲右諫議大夫，洪灌爲文德殿學士。己巳，遼遣王儆，來命王落起復。
0080:〈世家卷第十三〉
fascicle:014
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:睿宗三[编辑]
0003:十年[编辑]
0004:○(乙未)十年春正月壬申朔，放朝賀。癸酉，宴遼橫宣使于乾德殿。乙亥，宴落起復使于乾德殿。丙子，遼遣觀察使高慶順，來賀生辰。戊寅，宴遼生辰使于乾德殿。戊子，冊弟偦，檢校太保守太尉。己丑，遣尙書李壽，侍郞黃君裳如遼，謝橫宣。庚寅，冊弟僑檢校太保守太尉。是月，生女眞完顔阿骨打稱皇帝，更名旻，國號金。其俗如匈奴，諸部落無城郭，分居山野。無文字，以言語結繩爲約束。土饒猪羊牛馬，馬多駿，或有一日千里者。其人鷙勇，爲兒能引弓射鳥鼠，及壯，無不控弦走馬習戰，爲勁兵。諸部各相雄長，莫能統一。其地西直契丹，南直我境，故嘗事契丹及我朝。每來朝，以麩金、貂皮、良馬爲贄，我朝亦厚遺銀幣，歲常如此。或曰：「昔我平州僧今俊，遁入女眞，居阿之古村，是謂金之先」。或曰：「平州僧金幸之子克守，初入女眞阿之古村，娶女眞女，生子曰古乙太師。古乙生活羅太師，活羅多子。長曰劾里鉢，季曰盈歌，盈歌最雄傑，得衆心。盈歌死，劾里鉢長子烏雅束&#91;1&#93;嗣位，烏雅束&#91;1&#93;卒，弟阿骨打立。」
0005:二月癸卯，冊子構，爲王太子。其文曰：「古先哲王，撫有方夏，必立儲貳，以承天序者，非敢私於親愛之閒，將以繫人心，而固國本也。肆朕纘服，若昔大猷，眷惟上嗣之良，久協重明之象。考從於龜筮，咨度於臣工，申擇令辰，誕揚休命。咨！爾元子構，賦中和之粹，挺岐嶷之姿。仁義孝友之誠，發自天性，篤實輝光之德，通於神明。雖在妙齡，夙彰全範，出言而合度，擧足而中規。不事盤遊，樂從善道，終始典于學，左右逢其源。究詩書禮樂之文，明父子君臣之義，與夫周昌之事王季，漢盈之奉高皇，無以異也。所宜據前載之言，正東朝之位，主之以匕鬯，對越於祖宗。是用，遣使持節，冊命爾爲王太子。於戱！惟敬遜可以能盡心，惟謹愼可以長守貴。爾其嚴師傅之訓，誡宴安之娛，非正人勿親，非正音勿聽。以揚三善之風，以貞萬邦之心，則朕之有子，無愧於古先哲王矣。尙遠乃猷，永膺多福。」戊午，行別例燃燈。王御重光殿觀樂，聞中書令致仕崔思諏卒，罷宴。丁卯，聚僧，讀佛經于內殿五日。
0006:三月壬申，以封王太子，御神鳳門赦。壬午，宴群臣于乾德殿，賦萬年詞，宣示左右。癸未，曲宴于內殿。戊子，親醮于毬庭。戊戌，以王妃延德宮主生辰，曲宴于內殿。
0007:夏四月壬寅，幸妙通寺。李壽等還自遼，回詔曰：「近以邊臣弛備，小寇擾民，方行有罪之誅，是議偏師之擧。以卿地隣賊境，職守侯藩，特諭整戎，庶令逐暴。卿遣馳使价，來奉謝章。諒玆從命之臣，盡爾爲忠之節。適當春事，有慮農妨，姑務練修，別期進取。」癸丑，召諸王、宰樞于賞春亭，置酒極歡，制詞二闋，令左右和進。兩府宰樞表辭，不允。甲寅，王字之、文公美將如宋，省侍臣，樞密院承制等餞于順天館樂賓亭，王遣內侍林景淸，宣示御製詩一首，兼賜酒果。乙卯，幸普濟寺&#91;2&#93;。
0008:五月戊寅，雨雹。己卯，辛龜山寺。丁亥，命趙仲璋等，取進士。其合格人對策，頗蹈襲前人，落第者訴之。庚寅，御乾德殿，出詩賦題，覆試。詔諸王、宰樞、侍臣坐殿上，賜詩題「股肱良，庶事康」命詞臣製進，王亦製之。
0009:六月己亥，王如奉恩寺。賜金精等及第。丙辰慮囚。辛酉，曲宴于內殿。丙寅，以中書侍郞平章事李資謙守太尉。
0010:秋七月戊辰朔，日食。庚辰王以明懿太后忌辰，如開國寺行香。戊子，遣吏部尙書王字之，戶部侍郞文公美如宋，謝恩兼進奉。仍遣進士金端、甄惟底、趙奭、康就正、權適等五人，赴大學。表曰：「化民成俗，由乎大學之風，用夏變夷，籍彼先王之敎。故呼韓遣子於漢室，吐蕃請書於唐家，事雖不同，義則無異。伏惟，大宋之興也，千齡接旦，一統當天，發揚大道之源，掃蕩積年之弊。學分三舍，敎本六經，矧又開璧水，蒐講上儀，立明堂，復興盛典。功成理定，新制作於百年，仁洽道豐，一車書於萬國。顧惟弊邑，夙慕華風，在乎開寶之時，及至神宗之世，每馳使价，叅遣生徒，俾以觀周，期於變魯。厥後，偶因中廢，久闕前修。傳聞承習之已遙，廣記備言之半脫，士無定論，學有多岐，混混末流，寥寥幾歲。况乎法度憲章之際，聲名文物之儀，或歷代之遺經，或諸家之異說，苟非質疑於有識，豈能成法於將來。每及興言，思遵舊貫，今也，良辰在遇，素志可伸。謹遣學生五人，令隨入朝赴闕，惟此諸生，並非秀穎，目不見膠庠之禮，耳不聞雅頌之聲，難可與言，有類互鄕之童。未嘗無誨，盖存闕里之仁。伏望皇帝陛下，愍側深衷，推明故事，特下國子監，或於璧雍收管。許令就便學業。則容迹於諸生之末，摳衣博士之前。懷我好音，庶見鴞鳴之變，遷于喬木，免同鴂舌之頑，倘令吾道以東行，永荷大明之下燭。」丙申，門下侍郞平章事致仕許慶卒。
0011:八月庚子，御宣政殿南廊，聽斷內外重刑。遼將伐女眞，遣使來請兵。乙巳，召宰樞、侍臣，都兵馬判官，諸衛大將軍以上，問至再三，卒無定議。壬子，曲宴于長齡殿。癸丑，太白晝見。乙卯，幸外帝釋院。戊午，幸妙通寺，作佛事。庚申，親饗庶老於毬庭，賜物有差。又饗國老致仕平章事吳壽增等於閤門。西北面兵馬使朴景綽陛辭，改賜名景仁，賜茶藥。甲子，幸普濟寺。乙丑，雨雹。
0012:九月丁卯，召集近臣于御院，閱射，曲宴于賞春亭。辛未，王乘月微行，幸處士郭輿所居純福殿淸心臺，置酒，與近臣論文，至曉乃罷。壬申，慮囚。丙戌，親選武士于東池。丁亥，觀水戲。
0013:冬十月己亥，王以肅宗忌辰，如開國寺行香。甲辰設百座仁王道場于會慶殿三日，齋僧一萬于關庭，二萬于州府。丁未，親閱六道神騎將士于東池。庚戌，命中書侍郞平章事金緣等，大閱于東郊。辛亥，親醮下元於純福殿。癸丑，遣侍御史尹彦純如遼，賀天興節。親選西京將士于東池。
0014:十一月壬申，曲宴于膺乾殿。遣郞中金仁琯如遼，謝落起復。庚辰設八關會。王自毬庭，還至閤門前駐蹕，唱和久之，命倡優歌舞仗內，幾至三鼓。御史大夫崔贄，雜端許載進諫，王嘉納之。壬午，曲宴于內殿。甲申，遼遣利州管內觀察使耶律義，大理少卿孫良謀，來督發兵，詔云：「昨以女眞不恭，王師問罪，自去冬而降詔，俾分路以進攻。雖曰整兵，未能殄寇。今則諸軍並會，叩境前行，况爾兵戎，早經點閱，便可卽時而先出，毋或相應以後時。仍飭&#91;3&#93;使人，就觀進發，勉圖忠效，惟在敬從。」仍賜段&#91;4&#93;匹諸物。庚寅，北路兵馬使馳報：「遼東京牒：『昨奉敕旨，高麗所遣生辰、橫宣、落起復三謝使，近緣邊境多故，未得入界，已令還國。』」辛卯，耶律義等詣閤門欲辭，以出兵之議久&#91;5&#93;不決，不成禮而退，翼日乃辭。
0015:十二月庚子，慮囚。壬寅，遼東京留守遣回謝持禮使禮賓副使高孝順來。
0016:十一年[编辑]
0017:○(丙申)十一年春正月丙寅朔，放朝賀。戊辰，遼遣大理卿張言中，來賀生辰。壬午，御便殿，宴諸王，夜分乃罷。庚寅，幸天壽寺，巡視新創堂殿，賞賜工匠有差。壬辰以尙書戶部侍郞李韶永爲西北面兵馬副使，借戶部侍郞李惟寅爲東北面兵馬副使。
0018:閏月庚子，以宋秀爲工部尙書。壬寅，幸普濟寺，聽國師曇眞說禪，賜施優厚。庚戌，遣祕書校書郞鄭良稷，稱爲安北都護府衙前，持牒如遼東京，詗知節日使尹彦純，進奉使徐昉，賀正使李德允等稽留事。甲子，醮三界于內殿。
0019:二月丙寅，日本國進柑子。癸酉，遼東京人高諝來投。庚辰燃燈，王如奉恩寺。甲申，行別例燃燈，御重光殿，宴親王、宰樞、侍臣，夜分乃罷。丙戌，叅知政事致仕高令臣卒。
0020:三月乙未朔，王聞遼來遠、把州二城爲女眞所攻，城中食盡，遣都兵馬錄事邵億，送米一千石，來遠統軍辭不受。己亥，奉安肅宗及明懿太后睟容于天壽寺。壬寅，鄭良稷自遼東京還。時東京渤海人作亂，殺留守蕭保先，立供奉官高永昌，僭稱皇帝，國號大元，建元隆基。良稷至，詐稱官銜，上表稱臣，以國家所遺留守土物，贈永昌，得厚報。及還，匿不奏，事覺，有司請下獄治之，從之。癸卯，王如天壽寺，設齋以落之。綵棚伎樂，連亘道路者三日。甲辰，宴群臣于寺門外，至曉乃罷。乙巳，還宮赦，監督官吏、工匠、役徒，賞賚有差。駐駕都市，諸王、宰樞稱觴獻壽。王執金景庸手，語及先王、太后，泣下霑襟，左右嗚咽。壬子，以吳延寵守太尉。乙卯，幸西京，以李瑋、金緣判行從事，李資謙、趙仲璋判留守事。所歷供給，務從省約，鹵簿儀仗，悉令簡便。沿路田地有不墾者，必召守令，責之。己未，禱雨于所過祠宇。
0021:夏四月甲子朔，至西京，置酒大同江船上，扈駕諸王、宰樞、侍臣，西京留守，分司三品以上侍宴。風日淸和，王悅懌，與侍臣唱和。乙丑，謁太祖眞殿。丙寅，召見處士郭輿。賜坐於常安殿後花壇，親賜酒食。時忽見東南方，有白雲數片，其中雙鶴徘徊。因命輿賦詩，王亦和之。丁卯，命有司禘于太&#91;6&#93;廟，以金上琦配宣廟，崔思諏配肅廟。幸長慶寺，禱雨于山川諸祠。戊辰，召諸王及郭輿，置酒，王製詩三篇，命輿和進。己巳，禱雨于九月山。庚午，幸金剛、興福兩寺，還至永明寺，御樓船，宴諸王、宰樞、侍臣。復以御製仙呂調臨江仙三闋，宣示臣僚。金主阿骨打遣阿只來。辛未，中書門下奏：「遼爲女眞所侵，有危亡之勢，所禀正朔，不可行。自今，公私文字，宜除去天慶年號，但用甲子。」從之。壬申，醮三界于長樂殿。癸酉，宴群臣于長樂殿，仍宣示御製詩一絶。丙子，幸觀風殿，巡視太祖行在所，遂御九梯宮，及晩，移御永明寺東閣。召諸王及郭輿，置酒唱和。戊寅，幸九梯宮。遼來遠、抱州二城流民，驅羊馬數百來投。己卯，移御龍德宮。遼流民男女二十餘人來投，獻羊二百餘口。
0022:庚辰御乾元殿，受朝賀，下制曰：「朕承祖宗積累之緖，保有三韓，懼無以稱人神之望，宵旰憂勞，不敢遑寧。今以日官所請，徙御西都，以頒新敎，將以與物更始，使民知歸，以興先王之舊業。且彼聖賢之訓，及諸圖讖之言，謂『奉順陰陽，尊崇佛釋，明信刑罰，黜陟幽明，三寶之財，不可妄費，四仙之跡，所宜加榮。』依而行之，不敢失也。况圓丘、太&#91;6&#93;廟、社稷、籍田，及諸園陵者，國家敬重之所也，其管勾員吏，以時修葺，無使弊虧。所謂國仙之事，比來仕路多門，略無求者，宜令大官子孫行之。文武兩學，國家敎化之根源，早降指揮，欲令立其兩學，養育諸生，以備將來將相之擧，而有司各執異論，未有定議，宜速奏定施行。且國風欲其儉朴，而今朝廷士庶，衣服華侈，尊卑無等。宜令禮儀詳定所，據祖宗代式例沿革，制定以聞。」
0023:又改定中外官制。辛巳，曲宴于乾元殿。壬午，幸弘福寺，移御唐浦古城門樓。置酒歡賞，名樓曰多景。御製留題，命詞臣和進。癸未，命知西京留守事、戶部尙書金若溫扈駕，以趙令龜攝分司戶部尙書知留守事。甲申，駕發西京，路上有老嫗，進壺酒。王憐其誠，一嘗，因賦詩一絶。丁亥，駕至岊嶺驛，宋都綱楊明等謁于道。
0024:辛卯，王還京都赦，制曰：「巡狩之禮，所以省方設敎也。朕叨襲丕基，欲興景業。俯從太史之請，願效先王之遊，移蹕舊都，落成新闕。雖除衆弊，豈無騷擾？宜敷寬大之恩，以慰遐邇之望。其西京及隨駕員將軍卒，及沿路州府郡縣長吏，有所犯，停囚，應受公徒私杖以下罪。上京留守百官，於駕出後，凡有徵贖等雜輕罪，咸赦除之。西京及所歷山川神祇&#91;7&#93;，各加號。沿路州府郡縣，年八十以上者，及孝子、順孫、義夫、節婦、鰥寡、孤獨、篤廢疾者，准西京例賜物。兩京諸處道場、福田及都監道俗員吏，西京及隨駕兩班員、軍人、雜類，諸界官迎駕長吏等，職賞及稅租减除等事，准庚寅，年南幸、丁亥，年西幸兩度恩制施行。內侍給使及諸宦者，隨駕親王宮府員吏，侍衛南班員吏、雜類等，亦准前兩度恩制施行。西京及四道倉督，迎駕諸州府郡縣，凡所有時弊，宜令留守官、按察使，臨問奏除。新闕創成都監員吏、諸色匠人、雜類等，並准西京九梯宮、上京長源亭創成後所加恩賞例，奏裁。」時留守百官，備儀仗樂部，迎駕於馬川亭，太&#91;6&#93;樂、管絃兩部，爭務奇侈。以至使婦女，馳馬擊毬。王命黜之，其戱遂絶。是月，得寶玉於西京盤龍山，命玉人，先造祭器，以答&#91;8&#93;神貺，宰臣表賀。
0025:五月癸卯，門下侍郞平章事吳延寵卒。丙辰御乾德殿覆試。庚申，賜裴祐等及第。
0026:六月甲子，王如奉恩寺。乙丑，王字之、文公美賫詔，還自宋，王受詔于乾德殿。詔曰：「使人王字之等至，省所上表，起居事具悉。列國稱藩，表玆東海，載臨時序，遐曁乃心，靡忘報上之歸，特貢履和之問。春祺在旦，福履克綏，用加勤誠，不忘晨夕。」又詔曰：「省所差人進奉御衣二對等事，具悉。撫封舊履，襲慶東藩，不替前修，有嘉來享，使旃華隰，方物充庭。惟順與忠，旣嘉且旅，永言恭恪，用勸于懷。今回賜衣著、銀器等，具如別錄，至可領也。」又獎諭設齋詔曰：「使人王字之等至，省所奏，於大相國寺，楊州天寧萬壽觀，抗州天竺寺，閏州金山寺，泗州普炤王寺，設齋祝壽事，具悉。使航遐曁，禮意有加，祗載眞乘，用伸報禮，有嚴佛事，虔祝壽祺，緬想遐心，良深注意。」又獎諭賀冊皇太子詔曰：「使人王字之等至，省所上表，賀冊皇太子事，具悉。比立儲闈，預崇國本，用繫天下，以御邦家。惟爾東藩，逖聞慶典，需章來賀，欣懌攸均。」又獎諭別進詔曰：「省所差人別進事，具悉。踐修厥猷，備物來享，罔墜先君之履。克勸方物之珍，航海造庭，實篚有貢，忠純益懋，獎屬良深。」又回賜國信詔曰：「修方惟舊，底貢旣嘉。舟楫言旋，匪頒在笥，禮無不答&#91;8&#93;，其往祇&#91;7&#93;承。今回賜國信兼別賜、密賜、特賜物色等，具如別錄，至可領也。」又獎諭遣子弟入學詔曰：「使人王字之等至，省所上表，乞學生金端等五人，下國子監，或璧雍收管，許令取便學業事，具悉。紹述先猷，遹追三代，肇興學校，誕彌萬邦，絃歌之聲，無遠不届。惟爾雅俗，有古遺風。乃遣諸生，觀光上國，盡捐宿習，欲見天地之全，於變華風，亦推禮義之舊，永言向慕，旣用嘉歎。」又詔賜大晟樂。
0027:乙亥，慮囚。壬午，以金景庸守太師、樂浪郡開國侯，李瑋守太保、門下侍中、判尙書吏部事，李資謙爲門下侍郞同中書門下平章事判尙書兵部事，金緣守司徒中書侍郞同中書門下平章事上柱國，趙仲璋守司徒中書侍郞同中書門下平章事判尙書戶部事上柱國，康拯守司空叅知政事判尙書刑部事兼太子少傅，金晙爲兵部尙書樞密院使兼太子賓客，朴景仁爲刑部尙書翰林學士承旨，韓曒如爲樞密院知奏事兼直學士，朴昇中爲國子祭酒翰林學士左諫議大夫。庚寅，御會慶殿，召宰樞、侍臣，觀大晟新樂。
0028:秋七月辛丑，燕射于賞春亭。戊申，王如天壽寺，薦明懿太后冥福。己酉，遣李資諒、李永如宋，謝賜大晟樂。癸丑，以右散騎常侍崔弘宰爲西北面兵馬使，太&#91;6&#93;僕卿智淑廷爲東北面兵馬使。庚申，聽斷內外重刑。辛酉，御宣政殿，召宰樞，給舍中丞以上侍臣，親訪邊事。又召臺省諸侍臣及兵馬判官於乾德殿，傳宣訪問。
0029:八月甲戌，東藩使者阿伊等來朝。丙子，謁景靈殿。丁丑，幸妙通寺。庚辰金將撒喝攻遼來遠、抱州二城幾陷，其統軍耶律寧欲帥衆而逃。王遣樞密院知奏事韓曒如招諭，寧以無王旨辭。曒如馳奏，王欲令樞密院具箚子送之。宰臣、諫官奏曰：「彼求王旨，其意難測，請止之。」王乃遣使如金，請曰：「抱州本吾舊地，願以見還。」金主謂使者曰：「爾其自取之。」甲申，以洪灌爲淸讌閣學士，鄭克恭爲直學士，尹諧爲直閣。
0030:九月庚子，慮囚。
0031:冬十月甲子，王如天壽寺。戊辰，閱大晟樂于乾德殿。癸酉，親祼太&#91;6&#93;廟，薦大晟樂，西都所得瑞玉祭器，倂奏新制九室登歌。
0032:十一月庚子，御淸讌閣，命翰林學士承旨朴景仁，講尙書二典。以國子司業兼起居注知制誥金富佾充寶文閣待制。乙卯，大雪。御淸讌閣，召樞密院知奏事韓曒如，寶文閣直學士鄭克恭，右副承宣文公美，直寶文閣尹諧等，置酒詠雪。以前禮部郞中郭俊穆嘗輔導肅宗，殿中內給事金元輿潛邸舊學，命召，賜坐於諸學士之右。
0033:十二月庚申朔，御淸讌閣，命寶文閣校勘高先柔，講書大禹謨、皐陶謨、益稷三篇。壬午，御淸讌閣，命內侍良醞令池昌洽，講禮記中庸、投壺二篇。謂寶文閣學士等曰：「投壺古禮也，廢已久矣。宋帝所賜其器極爲精備，將試之。卿等可纂定投壺儀，幷圖以進。」甲申，宴淸讌閣，謂學士等曰：「朕嘗覽貞觀政要，太宗曰：『但使天下太&#91;6&#93;平，家給人足，雖無祥瑞，可比德於堯舜。若百姓不足，夷狄&#91;9&#93;內侵，縱有芝草鳳凰，何異於桀紂。』斯言至矣，庶幾景行。」遂命金緣、朴景仁及寶文閣學士，註解政要以進。己丑，大儺。是月，契丹三十三人，漢&#91;10&#93;五十二人，奚&#91;11&#93;一百五十五人，熟女眞十五人，渤海四十四人來。
0034:十二年[编辑]
0035:○(丁酉)十二年春正月庚寅，放朝賀。壬辰渤海五十二人，奚八十九人，漢&#91;10&#93;六人，契丹十八人，熟女眞八人，自遼來投。壬子，幸法王寺及神衆院，還御明慶殿，以僧德緣爲王師。癸丑，以給事中拓俊京爲西北面兵馬副使，借尙書兵部侍郞許載爲東北面兵馬副使。丁巳，御淸讌閣，命韓曒如講周易乾卦，使朴昇中、金富佾問難，親賜酒食。
0036:二月甲子，命兩府宰樞會中書，宣問北邊事宜。乙丑，設消灾道場于乾德殿三日。丙寅，漢&#91;10&#93;三人，自遼來投。丁卯，遣中書侍郞平章事金緣，措置北邊兵馬。壬申，燃燈，王如奉恩寺。癸酉，北蕃八十一人來朝。甲戌，命有司，行壓兵祭於東西郊。丁丑，幸普濟寺。戊寅，以金晙檢校司空叅知政事，金至和守司空，李軌爲樞密院使，王字之爲左散騎常侍同知樞密院事，韓曒如爲殿中監樞密院副使，安子恭爲兵部尙書，仍令致仕。己卯，幸長源亭。
0037:三月庚寅，以康拯爲中書侍郞平章事，仍令致仕。辛卯，遼來遠城牒曰：「昨爲生女眞及東京渤海背亂，致不廣收得田禾。官司雖有見在穀粟，所有正軍外，平閑民戶，闕少粮儲。權時掇借米貨五萬石，贍濟民戶，比候來秋，却具元借米貨碩斗還充，必不闕少。」王命兩府、臺省侍臣，知制誥，文武三品，都兵馬判官以上，會議中書省，令判兵馬事金緣等，傳諭統軍：「若歸我兩城人物則，則不須&#91;12&#93;掇借米貨。」再三往復，統軍不肯從。及金兵攻取遼開州，遂襲來遠城及大夫、乞打、柳白三營，盡燒戰艦，擄守船人。統軍尙書左僕射開國伯耶律寧，與來遠城刺史檢校尙書右僕射常孝孫等，率其官民，載船一百四十艘，出泊江頭。移牒寧德城曰：「女眞背亂，幷東京渤海，績有背叛，道路不通，統軍部內，田禾未收，米穀踊貴，致有貧寒人等。爲高麗國隣近住坐，已曾借糧推進，不行掇借。爲此，部內人民赴裏面州城，趂逐米粟去。此至回來爲相和事。在此州幷地分交付去訖，仰行交受，已後准宣命施行。」以來遠、抱州二城，歸于我，遂泛海而遁，我兵入其城，收兵仗及錢貨寶物甚多。金緣具狀馳奏，王大悅，改抱州爲義州防禦使，以鴨江爲界，置關防。
0038:甲午，百官表賀。略曰：「鴨綠舊墟，雞林故壤，越自祖宗之世，本爲襟帶之防。逮乎中世之陵夷，頗遘大遼之侵蝕，非惟人怒，實作神羞。」又曰：「比因兩敵之有爭，頗慮二城之所屬。靺鞨之請獻，殆從天啓，鮮卑之潛遁，固匪人爲。我泉我池，復爲內地，實籍實畝，拓大中區。」又曰：「慚乏壯猷之助，初聞吉語之傳。刪石紀功，未奏形容之頌。奉觴稱壽，願伸率舞之懷。」辛丑，慮囚，放輕繫。癸丑，金主阿骨打遣阿只等五人，寄書曰：「兄大女眞金國皇帝，致書于弟高麗國王。自我祖考，介在一方，謂契丹爲大國，高麗爲父母之邦，小心事之。契丹無道，陵轢我疆域，奴隸我人民，屢加無名之師。我不得已拒之，蒙天之祐，獲殄滅之。惟王許我和親，結爲兄弟，以成世世無窮之好。」仍遺良馬一匹。
0039:夏四月戊辰，漢&#91;10&#93;人六自遼來投。庚午，王還宮。乙酉，臺諫上䟽，請停安和寺工役，從之。
0040:五月戊子朔，慮囚。庚寅，雨雹。壬子，門下侍郞平章事任懿卒。丁巳，李資諒，還自宋，進士權適、趙奭、金端等，偕資諒還。帝初親策試適等于集英殿，賜適等四人上舍及第，特授適華貫。及還，帝賜御製親札詔，王迎于乾德殿。詔曰：「朕仁不異違，聲敎所曁，靡閒內外，罔敢不祗&#91;13&#93;。惟爾忠孝，克篤事大，制節謹度，恭于時命。惟土是享，遹追前人之光。述其世美，知所畏慕。航海遣使，受學于師，臨御便殿，試㙯于庭，縻以官秩，用榮其歸，以爲爾邦之勸。同底于道，朕實汝嘉。」康就正、甄惟底二人，死于宋。
0041:六月戊午朔，王如奉恩寺。癸亥，命置天章閣于禁中，藏宋帝所賜親製詔書，及御筆書畵。丙寅，尙州獻瑞麥，兩岐三穗。上表以賀。戊辰，漢人三來投。庚午，慮囚。甲戌，宴親王、兩府于淸讌閣。賜犀帶襲衣。庚辰以金緣爲門下侍郞同中書門下平章事上柱國，金晙判刑部事，金至和判工部事，李軌判三司事，林有文爲尙書右僕射判祕書省事，朴景仁爲吏部尙書，金若溫爲戶部尙書，崔贄爲刑部尙書，崔德愷爲工部尙書，崔弘宰爲御史大夫，李壽爲右散騎常侍，金沽爲大司成寶文閣學士，朴昇中爲翰林學士知禮部事，許之奇、李永爲左右諫議大夫，拓俊京知御史臺事，李資諒爲刑部侍郞知奏事兼太子右諭德，金仁揆爲給事中樞密院左承宣兼太子左贊善，金富侑爲中書舍人，文公美爲殿中少監右承宣兼太子右贊善。甲申，慮囚，放輕繫。
0042:秋七月己亥，以禮賓卿智淑延爲西北面兵馬使，軍器監李惟寅爲東北面兵馬副使。壬子，斷內外重刑。
0043:八月戊午，幸南京，以李資謙、金緣、趙仲璋留守。乙丑，簽書樞密院事金黃元卒。丁卯，王至南京，契丹投化人，散居南京圻內者，奏契丹歌舞雜戱以迎駕，王駐蹕觀之。戊辰，御延興殿，受朝賀，製夜宴詩一絶，以示群臣。庚午，宴諸王、兩府侍臣于行宮。甲戌，作佛事于延興殿七日。癸未，幸僧伽崛及藏義寺。
0044:九月甲午，設重陽宴於延興殿。諸王、宰樞侍坐，王懽甚賦詩，宣示左右。丙申，作佛事于延興殿五日。壬寅，慮囚，放輕繫。癸卯，王發南京。丁未，次長源亭。
0045:冬十月丁巳，以肅宗忌辰道場，幸敬天寺。乙丑，御齡昌閣，望月賦詩，宣示，左右和進。丙子，王還宮。丁丑，慮囚，放輕繫。庚辰設百座道場於會慶殿，齋僧一萬於闕庭，二萬於州府。
0046:十一月辛卯，王召兩府宰樞，曲宴于淸讌閣。甲午，御淸讌閣，命翰林學士朴昇中，講詩關雎。乙巳，門下侍郞平章事李資謙落成新第，王遣使，錫予甚厚。戊申，御淸讌閣，命門下侍郞金緣講禮記，起居郞胡宗旦讀書無逸，及第權適、趙奭、金端等讀諸經。夜分乃罷。
0047:十二月乙卯，門下侍郞平章事致仕吳壽增卒，諡康順。嘗以兵馬判官，從東界統軍使文正，破賊有功。庚午，幸龜山寺，遂幸安和寺，執役工匠，賜物有差。流淮安伯沂于天安府。地震。癸酉，御淸讌閣，命金緣講書洪範，令諸王、宰樞及諸學士聽講。仍賜宴唱和，各賜貂皮、煖扇。丁丑，以李瑋爲太傅桂陽郡開國伯，金晙爲尙書右僕射兼太子少傅，李軌爲政堂文學、判翰林院事兼太子少傅，朴景仁爲戶部尙書知樞密院事判三司事兼太子賓客，王字之爲兵部尙書知樞密院事，韓安仁爲右散騎常侍同知樞密院事翰林學士承旨。
0048:十三年[编辑]
0049:○(戊戌)十三年春正月甲申朔，放朝賀。庚子，咸寧節，御乾德殿受賀，宴群臣。癸卯，幸神衆院。己酉，以太&#91;6&#93;僕卿李韶永爲西北面兵馬使，吏部侍郞智祿延爲東北面兵馬副使。辛亥，御淸讌閣，命寶文閣學士洪瓘講書舜典。宴侍坐諸學士，王賦詩一首，卽令和進。
0050:二月壬戌，御淸讌閣，命寶文閣待制金富佾，講詩魯頌。甲子，親醮闕庭。丙寅，女眞四十一人來，獻土物。辛未，御淸讌閣，命韓安仁，講易泰卦。丙子，幸長源亭。
0051:三月丁酉，尙書右僕射劉載卒。辛丑，慮囚。甲辰，臺官不署事三日。先是，內侍給使歐辱臺吏，臺官不問。又太子府內竪犯禁，着白綾襪袴、皂羅衫、烏犀帶。臺吏脫之，反被囚繫。臺吏徐琰等言於臺官曰：「我輩雖卑賤，皆憲官屬吏，今爲內隸所辱，其如臺綱何？願極論，以正公道。」臺官依違不從。琰等十五人，發憤自退，無一人留者。壬子，以李資謙判吏部事，金緣判兵部事，李軌爲戶部尙書判禮部事，朴景仁爲禮部尙書。
0052:夏四月甲子，王還宮。丁卯，重修安和寺成。設齋五日以落之。庚午，親幸觀之。幄帟連亘，伎樂塡咽，士女坌集。壬申，還宮下制，董役官吏及工匠，賜物有差。初監督近臣務極奢侈，勞費不貲。又因使价如宋，求妙筆書扁額，帝聞之，御筆書佛殿扁曰『能仁之殿』，命太師蔡京，書門額，曰『靖國安和之寺』，以賜之。且賜十六羅漢塑像。
0053:五月癸未朔，日食。戊子，賜金福允等及苐。以李資謙判西北面兵馬事兼中軍兵馬使，金緣判東北面兵馬事兼行營兵馬使，朴景仁爲西北面兵馬使兼知中軍兵馬事，王字之爲東北面兵馬使兼知行營兵馬事。乙未，幸外帝釋院。
0054:六月壬子朔，王如奉恩寺。丁巳，御淸讌閣，命寶文閣學士李永，講書說命。丙寅，王受菩薩戒于乾德殿。己巳，慮囚。戊寅，御宴親殿置酒，餞入宋使鄭克永、李之美，召諸王、宰樞侍宴。
0055:秋七月辛巳，宋遣閤門祗候曹誼，醫官楊宗立等七人來。甲申，迎詔于乾德殿門，詔曰：「省知明州樓异奏，高麗國王世子王子王某，書乞借差大方脉瘡瘇科等，共三四許人，使存心醫療，式廣敎習事。朕丕冒海邦，咸躋壽域，乃眷撫封之舊，每殫修貢之勤。載諒忠誠，務隆恩意。比閱使人之請，遠須方術之工，爰命國醫，仍䝴藥品，俾往資於敎習，用悉保於康寧。其体至懷，克承殊遇。今差秉義郞、閤門祗候曹誼，管押翰林醫官太&#91;6&#93;醫局敎授賜紫楊宗立，翰林醫諭太&#91;6&#93;醫局敎授賜紫杜舜擧，翰林醫候太&#91;6&#93;醫局敎學成湘，迪功郞試太&#91;6&#93;醫學錄陳宗仁、藍茁，前去。」丁酉，王如天壽寺。
0056:八月甲寅，以李壽爲西北面兵馬使，許載爲東北面兵馬副使。戊午，遣鄭克永、李之美，如宋，謝賜權適等制科還國，御筆詔書。王親製表文手書。其辭曰：「九重帝所，頒異渥以荐來，一幅天書，諭至懷而特厚，拜承之際，感涕無從。竊惟東海之梯航，世冒中天之雨露，臣祖文王之述職，戴元豐之大恩，臣父肅王之撫封，及崇寧之慈澤。念臣庸昧之質，傳家忠孝之風，享上滋恭，修方且舊。伏惟皇帝陛下，虞舜聰明而稽古，商湯勇智以濟時。鑄寶鼎以奠九州，作大晟而繼六代。講明堂配帝之禮，嚴辟雍養士之儀。顧曠世以遭逢，益馳誠於響慕。遂遣子弟，請入序庠，通言雖托於象胥，出谷企遷於喬木。豈意包容之德，加藥育於學黌，又令斅道之歸，稍知方於儒術，召宮庭而試藝，縻官秩以榮歸。曲煩款密之辭，仍作褒嘉之旨，龍蛇落筆，揮神翰之縱橫，雲漢回天，敷睿文之高妙。此盖伏遇皇帝陛下，畢擧聖人之能事，丕承列考之遺風，至仁均覆於萬邦，殊眷獨深於小國。每見使者，示宴勞於內中，或策諸生，賜親臨於便殿，因以手詔，優加寵靈，臣敢不祗服訓辭，對揚休命。緘藏十襲，不惟傅子以及孫，勸勉一方，期致移風而易俗，以玆薄效，永答&#91;8&#93;殊私。」辛未，御宣政殿，決重刑。癸酉，幸安和寺。
0057:九月庚辰朔，慮囚。甲申，王妃延德宮主李氏薨。丁酉，葬綏陵。全羅道按察使高進明劾南原府使池俊，判官蔡克誠、文安慶等侵漁之罪，罷之。癸卯，慮囚。己酉，設藏經道場於會慶殿，王親行香。
0058:閏月甲寅，宰樞詣內殿門，三表請復常膳，從之。癸酉，親設消灾道場于文德殿。丙子，御淸讌閣，命韓安仁講老子。戊寅，王太子釋喪服。守司空左僕射判尙書兵部事崔挺卒，諡貞毅。文宗嘗選武士，挺以善射中選，伐東女眞有功。庚辰，命給事中崔滋盛等，分道選軍。壬午，王如天壽寺。乙未，幸順德王后魂堂。&#91;14&#93;
0059:十一月己酉朔，御淸讌閣，命韓安仁講易復卦。
0060:十二月戊寅朔，慮囚。
0061:十四年[编辑]
0062:○(己亥)十四年春正月戊申朔，放朝賀。戊辰，尙書左僕射致仕高義和卒。丙子，以李惟寅爲西北面兵馬使，拓俊京爲東北面兵馬使。
0063:二月乙未，女眞來朝。丙申，宋曹誼等還，王出乾德殿，附表以謝。丁酉，幸順德王后魂堂。金主遣使來聘，致書曰：「詔諭高麗國王。朕興師伐遼，賴皇天助順，屢敗敵兵，北自上京，南至于海，部族人民，悉皆撫定，今遣孛菫术孛報諭。仍賜馬一匹，至可領也。」壬寅，幸長源亭。
0064:三月丁未朔，以金至和爲左僕射叅知政事，崔贄爲右僕射判御書院事。丙寅，慮囚。
0065:夏四月壬午，王還宮。甲午，王弟通義侯僑卒。
0066:五月壬戌，幸安和寺。
0067:六月丙子朔，王如奉恩寺。甲申，親醮闕庭。庚寅，王受菩薩戒于乾德殿。甲午，以金緣檢校太尉兼太子太保，趙仲璋爲太子太保，金晙守司空，金至和爲太子少師，李軌修國史，朴景仁判翰林院事，王字之爲樞密院使判三司事，韓安仁爲刑部尙書兼太子賓客，崔德玠爲吏部尙書，金沽爲御史大夫，鄭克永爲國子祭酒左諫議大夫。
0068:秋七月辛酉，王如天壽寺。己亥，以尙書右丞李韶永爲西北面兵馬使，戶部侍郞金縝爲東北面兵馬副使。
0069:八月乙亥朔，御淸讌閣，命翰林學士朴昇中講書洪範。丁丑，遣中書主事曺舜擧，聘于金，其書有『况彼源發乎吾土』之語，金主拒不受。乙酉，幸順德王后魂堂。丁亥，幸安和寺。丁酉，幸長源亭。癸卯，門下侍郞平章事趙仲璋卒，諡康懷。契丹遣蕭公聽、耶律遵慶來。東路兵馬使都部署牒云：「准樞密院奉聖旨箚字，高麗近因道途阻礙，難通貢賀，頒賜恩禮，亦且累年曠隔，仰差小使，因便傳詔，幷致所賜衣著。」
0070:冬十月丁丑，王如天壽寺。癸未，設百座曾於內殿，齋僧于闕庭三日。
0071:十一月辛亥，御淸讌閣，命朴昇中，講中庸。戊辰，王閱射于淸讌閣。壬申，王閱射于重光殿，中者賞之。
0072:十二月癸未，幸安和寺。是歲，增築長城三尺。金邊吏發兵止之，不從，報曰：「修補舊城。」葛懶甸孛菫胡刺古習顯以聞，金主詔曰：「毋得侵軼生事，但愼固營壘，廣布耳目而已。」
0073:十五年[编辑]
0074:○(庚子)十五年春二月丙申，幸南京。
0075:夏四月癸酉，至自南京。五月辛亥，御乾德殿，覆試。丁巳，賜李之氐等及第。甲子，禱雨于山川、社稷。乙丑，召王師德緣，講金剛經，飯僧。戊辰，迎入佛骨于禁中。初王字之使還，宋帝以金函，盛佛牙&#91;15&#93;頭骨以賜，置外帝釋院，至是，置于山呼亭。
0076:六月庚午朔，王如奉恩寺。辛未，雩。甲戌，御淸讌閣，命朴昇中講書洪範。丙子，以金晙爲中書侍郞平章事，李軌守司空左僕射叅知政事，林有文爲右僕射知門下省事，朴景仁知樞密院事，韓安仁爲禮部尙書，崔弘宰爲刑部尙書，尹惟贄爲尙書右僕射，宋秀爲兵部尙書。己卯，御淸讌閣，命國子祭酒鄭克永，講禮月令。甲申，王受菩薩戒于乾德殿。丙戌，慮囚。丁亥，親醮于福源宮，遂幸安和寺順德王后眞堂，薦酌流涕。辛卯，宋商林淸等獻花木。丁酉，御淸讌閣，命金緣，講書太&#91;6&#93;甲。
0077:秋七月甲辰，遼遣樂院副使蕭遵禮來。詔曰：「省所上表，具悉。卿東陲立社，北闕稱藩。自二孽之戎生，致一方之路阻，嚮祈立嗣，未始行封。近稔勤王，又嘗敵愾，每念至此，已多憮然。更待乘宜，輒圖蕩寇，頃頒密詔，俾諭玆懷，道會多艱，人難偕往。或旋泝楫，莫達封函，賜幣微通，僅能將意。謝章遽拜，益驗輸誠。而又言出由衷，心期報上。旣增慷慨，須事澄淸，固在同仇，是爲大順。佇觀實效，續俟來音，更示頒宣，第思遵領。」庚戌，禱雨于圓丘、廟社、群望。乙卯，幸天和寺。以智祿延爲西北面兵馬使，李鸞爲東北面兵馬使。壬戌，宋遣承信郞許立、進武校尉林大容等來。乙丑，中書侍郞平章事致仕康拯卒。
0078:八月自夏不雨，至于是月，五穀不登，疫癘大興。辛未，幸外帝釋院，命五部，讀般若經三日，以禳疫癘。甲戌，慮囚。設佛頂道場於文德殿七日。戊寅，御宣政殿，決重刑。庚辰，幸安和寺順德王后眞堂，感傷久之，左右有流涕者。辛巳，左正言洪若伊上䟽，論時政得失，嘉納之。乙酉，幸西京。戊子，壽星見。丁酉，幸興福、永明寺，觀潮。戊戌，幸大同&#91;16&#93;江，登舟觀魚。
0079:九月己亥朔，幸永明寺，觀潮。癸卯，以順德王后大祥，飯僧于常安殿。乙巳，設消灾道場于長樂殿。戊申，制曰：「朕卽位以來，再巡陪京，昔旋至而卽歸，今久安而無患。庶推小惠，以慰輿情。八月乙酉，以後，誤有所犯，爲所司論劾，及贖銅徵瓦，咸除之。」癸丑，宴群臣於長樂殿，親製壽星明詞，使樂工歌之。乙卯，慮囚。癸亥，樞密院使致仕金漢忠卒。
0080:冬十月戊辰朔，日食。辛巳，設八關會，王觀雜戱。有國初功臣金樂、申崇謙偶像，王感歎賦詩。
0081:十一月壬寅，王至自西京，赦。甲辰，慮囚。癸亥，御淸讌閣，命金富佾，講詩泮水。
0082:十二月丁卯朔，王以順德王后喪畢，召太子及平章事李資謙，知奏事李資諒等，置酒極歡，恩甚渥。甲申，親醮于福源宮，遂幸安和寺。辛卯，以演檢校司徒守司空晉康伯，禔&#91;17&#93;檢校司徒守司空，朴景仁守司空尙書左僕射叅知政事，仍令致仕。
0083:十六年[编辑]
0084:○(辛丑)十六年春正月丁酉朔，放朝賀。己亥，制曰：「男女之制，尤重大倫，帝王之興，亦資內輔&#91;18&#93;。欲家人之正位，須關雎之好仇。今將以辰韓公&#91;19&#93;長女，大卿崔湧季女，備之內職，有司宜據禮典，定名以聞。」禮司請以王氏爲貴妃，崔氏爲淑妃，詔可。辛亥，王太子加元服于壽春宮，百官表賀。癸丑，以咸寧節，御乾德殿受賀，賜群臣宴。乙卯，納貴妃。甲子，納淑妃。
0085:二月壬辰，左遷中書舍人韓冲爲西京副留守，左正言任元濬爲殿中內給事。
0086:三月戊戌，幸彰信寺，微行至綏陵，王之將行，諫官奏曰：「前古君王，未有親詣后妃陵寢，考之禮典，亦無其文。玄宮久掩，宿草荒翳，至尊俯臨，能無悲感？臣子之心，不勝恐懼，伏望以禮自抑，俯循&#91;19&#93;人望。」不從。乙巳，宋遣姚喜來。壬子，幸外帝釋院。甲寅，御淸讌閣，命翰林學士朴昇中，講禮月令，起居注金富軾，講書說命。
0087:夏四月乙丑朔，幸普濟寺。戊辰，慮囚。乙亥，幸妙通寺。戊子，幸安和寺。還次李資謙山齋，置酒。己丑，以李資謙爲邵城郡開國伯。
0088:五月丁酉，慮囚。甲寅，設消灾道場於賞春亭及日月、王輪、高峯、極樂寺三七日。乙卯，慮囚。癸亥，百官禱雨于興國寺五日。
0089:閏月甲子朔，王如奉恩寺。丙寅，慮囚。丁卯，召王師德緣，禱雨於乾德殿五日，又禱于佛宇、神祠。辛未，聚巫禱雨。壬申，復召德緣，禱于山呼亭。乙亥，制曰：「天時失順，旱暵爲灾。顧寡人否德以降殃，憫庶民無辜而殞命。祈禳無應，恐懼未遑，庶幾推恩，以召和氣。凡在獄囚，除斬絞二罪外，皆原之。其或官吏，因緣公法，苛刻作弊，或以腐朽之穀，强給取息，或徵荒田之租，或興不急之役者，令中外攸司，一切禁治。」丙子，親醮于純福殿禱雨，聚僧又禱于山呼亭及佛宇。庚辰，御淸讌閣，命朴昇中，講書洪範。壬午，禱雨于法雲寺。辛卯，御淸讌閣，命起居舍人林存，講詩雲漢。
0090:六月癸巳朔，御長齡殿，命朴昇中講禮月令。乙未，設道場于文德殿三日。己亥，再雩。庚子，命百官設羅漢齋，禱雨。丙午，大雨。辛酉，左僕射、叅知政事致仕朴景仁卒。
0091:秋七月己卯，幸天和寺。辛巳，以李壽爲西北面兵馬使，崔滋盛爲東北面兵馬使。壬午，王如興王寺。
0092:八月戊戌，御宣政殿，決重刑。壬寅，幸普濟寺。丁未，謁英、崇二陵，還次因孝院，製五言詩一首，令侍從文臣和進。乙卯，幸長源亭。
0093:九月丁亥，還宮。辛卯，慮囚。
0094:十月乙未，王如天壽寺。丙申，設百座道場于會慶殿，令中外齋僧三萬。壬子，幸洪圓寺。太白晝見，經天三十餘日。
0095:十二月壬辰，御淸讌閣，以宋帝所賜書畵等物，宣示宰樞、侍臣。辛丑，幸福源宮，遂幸龜山、安和二寺，御玉岑亭，宴從官。庚申，慮囚。
0096:十七年[编辑]
0097:○(壬寅)十七年春正月辛酉朔，放朝賀。癸亥，以大原公侾爲太保，齊安侯偦，進爵爲公。辛未，幸神衆院。丁丑，咸寧節，御乾德殿受賀，賜群臣宴。己卯，以許載爲西北面兵馬使，李資德爲東北面兵馬副使。丙戌，御淸讌閣，命中書舍人金富軾，講易乾卦。
0098:二月庚寅朔，日食。己亥，門下侍郞平章事致仕崔弘嗣卒。
0099:三月庚午，以金晙守司徒判禮部事，林有文守司空叅知政事判刑部事，王字之爲吏部尙書叅知政事判戶部事，韓安仁叅知政事判工部事，崔弘宰爲樞密院使判三司事，金若溫知樞密院事，李資諒爲樞密院副使，朴昇中爲翰林學士承旨，鄭克永爲翰林學士，李永知御史臺事寶文閣學士，文公美爲禮賓少卿樞密院知奏事，拓俊京爲衛尉卿直門下省，金仁揆爲左諫議大夫。丙子，慮囚。丁丑，御紗樓，召文臣五十六人，刻燭，命賦牧丹詩六韻。詹事府注簿&#91;20&#93;安寶麟爲苐一，賜絹有差。時，康日用以能詩鳴，王𨀉&#91;21&#93;觀其作。燭將盡，日用纔得一聯，云：「頭白醉翁看殿後，眼明儒老倚欄邊」。袖其藁，伏御溝中。王命小黃門取視，嗟賞不已，曰「此古人所謂：『臼頭花鈿滿面，不如西施半䊋&#91;22&#93;。』」慰諭而遣之。己卯，親醮闕庭。壬午，幸順天館，點檢接賓之事。宴宰樞于香林亭，忽覺背有微瘇，促駕還宮。癸未，王不豫，分遣人禱于山川神祇&#91;7&#93;。叅知政事王字之卒。乙酉，飯僧一萬于諸寺。丙戌，慮囚。丁亥，設消灾道場于乾德殿五日。戊子，齋僧一萬。
0100:夏四月己丑朔，設道場於文德、宴親殿各五日，制曰：「寡人祇&#91;7&#93;承天命，叨纘丕緖，御于家邦，多歷年所。然臨事制宜，莫知其方，以致陰陽失序，穹壤挺祅。加疾病以彌留，愈憂懼而自勵。冀推渙汗，以謝幽明，凡名山大川秩在祀典者，各加名號，諸有罪者，除斬絞外，皆原之，流配者量移。」庚寅，設道場于宣政殿五日。癸巳，門下侍郞平章事李資謙等詣純福殿，告天禱曰：「昔周武王有疾，周公以至誠，請命于天，厥疾乃瘳。今臣等皆以愚不肖，承乏備員，無政術以安于民庶，無德行以媚于神祗&#91;23&#93;。但以貪鄙不道，爲國巨蠹，天作之孼，上延君父。惟天聰明，宜降疾咎于臣等之身，無令元首久困沈痾。」乙未，王疾革，扶坐，見宰樞曰：「朕以不德，天降之孼，疾疹不瘳，將何以處臣民之上，摠軍國之事？太子雖在幼少，德行宿成，諸公同心恊輔，無墜祖構。」群臣俯伏流涕，不知所言。王召太子曰：「予疾大漸，勢不復痊。爰釋重任，傳歸於汝。予追思平生所行，得少失多，愼勿效焉。但當稽古聖賢之道，奉我太祖之訓，不懈于位，永綏庶民。」太子俛首泣，不能起。王命韓安仁，取國璽以授之，遺詔曰：「朕荷天地之景命，奉祖宗之遺基，奄有三韓，十有八載。扶衰救弊，思與萬民而同休，宵衣旰食，未嘗一日而暫逸。憂勞積慮，疾恙踰時，有加無瘳，遂至大漸。權國事楷，睿哲之性，禀自天成，元良之資，蔚於人望，宜承末命，以卽王位，凡軍國重事，並取嗣君處分。喪服以日易月，山陵制度，務從儉約。方鎭州牧，止於本處擧哀，不得擅離理所，成服三日而除。於戲！死生常道，人所難逃。始終得宜，朕亦何憾？尙賴廟社儲祉，臣隣恊心，同輔嗣君，永康王室，使我國祚，垂于無窮。咨！爾多方，當體予意。」丙申，薨，殯于宣政殿。壽四十五，在位十七年。諡曰文孝，廟號睿宗，葬于城南，陵曰裕陵。仁宗十八年，加諡明烈，高宗四十年，加齊順。
0101:後人評價[编辑]
0102:○史臣贊曰：「睿宗天資明哲，嘗在東宮，禮接賢士，敦行孝弟。及乎卽位，宵旰憂勤，勵精求治。但志存拓境，僥倖邊功，仇隙未已。歆慕華風，信用胡宗旦，頗惑其言，未免有所失矣。然知用兵之難，棄怨修好，使隣境感慕來服。恤鰥寡，養耆老。開設學校，敎養生員。置淸讌、寶文兩閣，日與文臣，講論六經。偃武修文，欲以禮樂成俗。故韓安仁曰：『十七年事業，可以貽厥後世』，信哉！」
0103:〈世家卷第&#91;24&#93;十四〉
fascicle:015
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:仁宗一[编辑]
0003:仁宗恭孝大王，諱楷，字仁表，古諱構。睿宗長子，母曰順德王后李氏，睿宗四年十月己亥，生。性仁孝寬慈。十年二月立爲王太子。十七年四月丙申，睿宗薨，諸弟以王幼，頗有覬覦心，平章事李資謙奉王，卽位于重光殿。朝夕奠殯，哭踊盡哀，左右侍臣哀慟不能止。
0004:丁酉，王詣景靈殿，告卽位，遣使告于太&#91;1&#93;廟九陵。甲寅，葬睿宗于裕陵。
0005:五月庚午，享于太&#91;1&#93;廟。辛未，追尊母后，爲文敬王太后。乙亥，以李資謙守太師中書令邵城侯，金景庸爲樂浪郡開國公，李瑋爲桂陽公，林有文、金晙爲門下侍郞平章事，韓安仁爲中書侍郞平章事，崔弘宰、金若溫叅知政事，李資諒爲樞密院使，金沽知樞密院事，文公美爲樞密院副使。丙子，以尹惟志爲尙書左僕射，李英闡爲兵部尙書，崔卓爲戶部尙書。丁丑，賜太后封崇執事官吏，職一級。戊寅，以封崇太后，御神鳳門赦。
0006:六月戊子朔，王如奉恩寺。己亥，以僧德緣爲國師，學一爲王師。庚子，慮囚。辛丑，王受菩薩戒於乾德殿。丁未，宋持牒使進武校尉姚喜等六十九人來。
0007:秋七月戊午，叅知政事致仕李軌卒。庚午，親設金光經道場於乾德殿三七日。辛未，醮于崇福殿。己卯，親行虞祭。辛巳，命三品以上，會都省，議重刑。
0008:八月庚寅，御宣政殿，決重刑。己亥，賜羅景純等及第。壬寅，親行虞祭。
0009:九月甲子，詔改生辰安貞節，爲慶龍節。乙亥，命修睿宗實錄，以寶文閣學士朴昇中，翰林學士鄭克永，寶文閣待制金富軾，充編修官。己卯，慮囚。
0010:冬十月壬辰，設百高座道場於會慶殿，齋僧三萬於中外。庚子，冊李資謙，爲漢陽公。癸卯，親行虞祭。
0011:十一月丁卯，設八關會，王御帳殿受賀，幸法王寺。東女眞酋長實現來，獻馬。丙子，親饗年八十以上男女，及義夫節婦篤廢疾于闕庭，賜物有差。特賜李資謙母金氏金帛藥物，加等。
0012:十二月丙戌朔，親行虞祭。丙申，放帶方公俌于京山府，殺中書侍郞平章事韓安仁，閤門祗候李仲若，流樞密院副使文公美，寶文閣學士鄭克永，知御史臺事李永，尙書右丞韓安中，禮部郞中韓冲，承宣韓柱，侍御史林存，閤門祗候文公裕，右正言崔巨鱗，員外郞任元濬于外。戊戌，以崔弘宰權判樞密院事。己酉，慮囚。
0013:元年[编辑]
0014:○(癸卯)元年春正月甲子，宋持牒使許立來。己巳，親醮于純福殿。庚午，幸外帝釋院。庚辰，親醮于乾德殿。壬午，中書侍郞平章事李資諒卒。
0015:二月甲午，親醮于闕庭。戊戌，燃燈，王如奉恩寺。癸卯，王如興王寺，移御長源亭。
0016:三月丙子，慮囚。
0017:夏四月丁亥，王還宮。癸巳，王以睿宗小祥，如安和寺行香。癸卯，賜卞純夫等及第。己酉，親行虞祭。庚戌，以金緣判秘書省事監修國史。壬子，幸外帝釋院。
0018:五月丁巳，以旱，避正殿，集僧內殿，講佛經禱雨。己未，幸普濟寺。癸亥，慮囚。甲子，造土龍聚巫禱雨。幸龜山寺。己巳，醮于會慶殿禱雨。
0019:六月癸未，王如奉恩寺。乙酉，東南海都部署使朴景麟錯報女眞兵船三十艘來犯境，遣加發兵馬判官楊齊寶等禦之。至慶州，不見虜而還。甲午，宋國信使禮部侍郞路允迪，中書舍人傅墨卿來。庚子，迎詔于會慶殿。詔曰：「逖聞嗣國，甫謹修方諒。惟善繼之初，克懋統承之望，遽經變故，深極傷摧。肆遄命使之華往，諭象賢之寵，載蕃賚予，倂示哀榮。宜祗&#91;2&#93;服於王靈，用永遵於侯度。今賜卿禮物，具如別錄。」癸卯，王詣魂堂，受祭奠弔慰詔。詔曰：「惟爾先王，祗愼明德，宜綏厥位，毗予一人。天命難諶，遽以訃諗，緬惟永慕，諒極哀摧。纂嗣云初，踐修是屬，勉思抑割，用副眷懷。今賜祭奠弔慰禮物，至可領也。」祭睿宗文曰：「惟王躬秉一德，嗣有東土。孝友肅恭，惠迪神祇&#91;3&#93;，克紹于前文人，四國是式。而忠誠夙著，義篤勤王，旅貢在庭，服命惟勤。朕惟王介在海隅，能知役志于享，乃心罔不在王室，嘉乃丕績，眷顧不忘。方將洊飭使人，往諭厥志示鎭撫于爾邦，孰謂天不憖遺，遽聞大故？邦國殄瘁，震悼于懷。今錫爾恤典用褒，乃顯德以寧爾都。尙其來止，歆我寵靈，永垂裕于爾後，服休無斁。」路允迪等告王曰：「帝聞先國王薨逝，嗣王傳業，故遣使致奠。弔慰詔書祭文皆御製親扎。在元豐閒祭弔止是常例，今恩禮甚異。大觀年閒所降詔書內，特去權字，以示眞王之禮。今此御扎，亦示殊恩。但先王爲已受遼冊命，故避諱耳，今遼命已絶，可以請命朝廷。」王答&#91;4&#93;曰：「弊邦自祖宗以來，樂慕華風。况我先考以禮事大，以忠述職，雖在海外，心常在於王室，故天子灼見，屢加寵澤。今又親製祭文，特示異恩。於臣職銜，又去權字，雖先考嘗蒙此禮，小子何足以當之？所謂冊命，天子所以褒賞諸侯之大典也，今憂制未終，而遽求大典，於義未安，實增惶愧。冀於明年，遣使謝恩，幷達微誠。惟公等善爲敷奏。」甲辰，慮囚。戊申，太白晝見。
0020:秋七月辛酉，宋使路允迪等還。王附表以謝。壬戌，太白晝見。乙丑，中書侍郞平章事金沽卒。癸酉，親設消灾道場於乾德殿五日。
0021:八月辛巳朔，日食。庚子，以李資謙判西京留守事。甲辰，幸妙通寺。遣河則寶如遼，自龍州泛海，不達而還。
0022:九月乙卯，王以文敬太后忌辰，如安和寺行香。丁巳，決內外重刑。己未，幸普濟寺。丙子，慮囚。
0023:冬十月乙酉，親行虞祭。戊子，設百高座道場於會慶殿，飯僧三萬。
0024:十一月壬戌，設八關會，幸法王寺。
0025:十二月壬午，肆赦，秩祀山川。饗耆老及篤廢疾者，賜物有差。丙午，以金至和判兵部事林有文、崔弘宰爲門下侍郞平章事，金若溫爲中書侍郞平章事，拓俊京爲吏部尙書叅知政事，朴昇中爲樞密院使，金仁揆同知樞密院事，李資德爲樞密院副使。
0026:二年[编辑]
0027:○(甲辰)二年春正月丙辰，晝晦。辛酉，門下侍郞平章事金晙卒。
0028:二月乙酉，流同知樞密院事崔弘宰于昇州褥地島。
0029:三月己巳，尙書右僕射李德羽卒。以文翰自任，嘗修肅宗實錄，以勞拜戶部侍郞。
0030:閏月甲申，日赤無光。乙酉，親醮闕庭。丙戌，日色黃赤。壬辰，大風晝晦。
0031:夏四月丁巳，王如安和寺。壬申，奉安睿宗晬容于景靈殿。遷惠宗神主于順陵。甲戌，祔睿宗于太&#91;1&#93;廟。
0032:五月丁丑朔，賜高孝冲等及第。庚子，宋商柳誠等四十九人來。初明州杜道濟、祝延祚隨商船到本國，不還，明州再移文取索。國家上表請留，至是，誠等來傳明州奉聖旨牒云：「杜道濟等許令任便居住。」
0033:六月丁未，王如奉恩寺。戊申，幸靈通寺，命有司，修葺崇福院。辛酉，謁顯陵。癸亥，謁昌陵。丁卯，謁裕陵。癸酉，謁綏陵。
0034:秋七月己卯，親禘于太&#91;1&#93;廟。甲申，冊李資謙，爲朝鮮國公。戊子，遣樞密院副使李資德，御史中丞金富轍，如宋謝恩，獻方物。
0035:八月戊午，李資謙納其第三女于王。庚申，百官賀納妃。甲子，幸妙通寺。庚午，御神鳳樓，大赦，敎曰：「朕自叨上嗣，濫位震宮，不能以孝行，奉於君親，仁德聞於士庶。不天遘禍，易月終喪。抱弓劒以哀號，覩羹墻而永慕。欲尊外家之長，以慰先后之靈。况朝鮮國公，忠誠夾輔，功業旣崇，遣使策命公及夫人，兼敘用諸子壻，宜以餘恩推及內外，斬絞二罪以下咸赦除之，望秩山川，饗老人及篤廢疾、鰥寡、孤獨、義夫、節婦，賜物有差。凡有職者，各以次陞職。」壬申，下敎，冊王妹承德宮主，爲長公主。曲宴宰樞侍臣，徹夜。
0036:九月庚辰，王如安和寺。甲午，太白晝見，經天六日。丙申，王如玄化寺，宴宰樞侍臣。
0037:冬十月丁未，以慶龍節，宴群臣于乾德殿，常叅以上官，各賜馬一匹。又宴宰樞侍臣于含元殿。壬子，封王妹興慶宮主，爲公主。甲寅，幸外帝釋院。
0038:十二月甲子，以林有文檢校太保守太尉判尙書戶部事上柱國，金若溫檢校司徒守司空門下侍郞平章事上柱國，拓俊京檢校司徒守司空中書侍郞平章事，李壽檢校司徒守司空叅知政事，朴昇中檢校司空政堂文學判翰林院事，金仁揆檢校司空吏部尙書知門下省事，李資德爲工部尙書知樞密院事，許載同知樞密院事。
0039:三年[编辑]
0040:○(乙巳)三年春正月庚寅，李資謙又納苐四女于王。壬辰，百官賀納妃。
0041:三月己卯，制：「義州郞將庾淸曾被虜北遼，今自拔還，宜令赴京授本職。一行軍忠占亦授本州校尉。」庚辰，慮囚。己亥，幸崇福院，賜號興聖寺，設齋張樂，以落之。仍宴宰樞侍從官。庚子，還宮赦。
0042:夏四月庚戌，幸李資謙第宴，夜還。戊辰，幸普濟寺禱雨。
0043:五月壬申朔，遣司宰少卿陳淑，尙衣奉御崔學鸞如金，金以國書非表又不稱臣不納。丁丑，幸妙通寺禱雨。丙申，親醮闕庭。
0044:六月壬寅，王如奉恩寺。乙巳，再雩。丁未，雨。
0045:秋七月庚午朔，賜李陽伸等及第。
0046:八月己未，幸西京。
0047:九月壬午，樂浪伯金景庸卒。
0048:冬十月己酉，門下侍郞平章事致仕林有文卒。
0049:十一月丁丑，至自西京。
0050:十二月壬戌，以拓俊京爲門下侍郞平章事，李壽爲中書侍郞平章事，朴昇中、李資德、金仁揆並叅知政事，許載知門下省事，李之美知樞密院事，智祿延、金縝、金富佾並同知樞密院事。是歲，金滅遼。
0051:四年[编辑]
0052:○(丙午)四年春正月甲午，白虹貫日。
0053:二月丁巳，淮安伯沂卒。戊午，順宗延福宮主金氏卒。庚申，冊王妃李氏，爲延德宮主。辛酉，內侍祗候金粲，內侍錄事安甫鱗，與同知樞密院事智祿延，上將軍崔卓、吳卓，大將軍權秀，將軍高碩等，謀誅李資謙、拓俊京，不克，資謙、俊京擧兵犯闕。壬戌，焚宮闕。癸亥，劫王移御南宮，殺安甫鱗、崔卓、權秀、高碩，及宿衛左僕射洪灌等十七人。其餘軍士死者，不可勝計。甲子，資謙等流智祿延、金粲于遠地，道殺祿延。
0054:三月丁卯朔，資謙劫王，移御其第。辛未，以國家多事，停選擧。辛卯，召百官，議事金可否，皆言不可。獨李資謙、拓俊京曰：「金昔爲小國，事遼及我。今旣暴興，滅遼與宋，政修兵强，日以强大。又與我境壤相接，勢不得不事。且以小事大先王之道，宜先遣使聘問。」從之。癸巳，黃霧四塞。甲午，日色如血。乙未，遣李之美，告太&#91;1&#93;廟，筮事金可否。其文曰：「惟彼女眞自稱尊號，南侵皇宋，北滅大遼，取人旣多，拓境亦廣。顧惟小國與彼連疆，或將遣使講和，或欲養兵待變，稽疑大筮，神其決之。」赦斬絞以下罪。以李拓之黨謂之衛社，授職有差。
0055:夏四月丙午，王如安和寺，李資謙扈從。王回望舊宮，泫然淚下。丁未，遣鄭應文、李侯如金，稱臣上表曰：「大人垂統，震耀四方，異國入朝，梯航萬里，况接境之伊邇，諒馳誠之特勤。伏惟，天縱英明，日新德業，渙號一發，群黎無不悅隨，威聲所加，隣敵莫能枝梧。實帝王之高致，宜天地之冥扶。伏念，臣塉土小邦，眇躬涼德，聞非常之功烈，久已極於傾虔，惟不腆之苞苴，可以伸於忠信。雖愧蘋蘩之薦，切期山藪之藏。」金回詔曰：「省所上表，稱臣幷進奉土宜匹物等事具悉。朕以推亡固存，寔帝王之造，以小事大，乃社稷之圖。繄魁偉之渠材，蘊變通之遠業。卿家傳王爵，世享胙封。抗章竭尊獎之誠，任土盡委輸之節。仍稱卑號，足見全能。加非兵革之威，誘不玉帛之惠，自然來者，不曰良哉？且君父之心，予已堅篤，而臣子之義，汝毋易忘。卜世卜年，是彝是訓。外有合行條件事等，卽次發使前去宣諭。」辛亥，以拓俊京爲門下侍郞判兵部事，李壽爲門下侍郞平章事判禮部事，李資德、許載並叅知政事，金富佾爲政堂文學，李之美判樞密院事，金珦、金義元並同知樞密院事，金富軾爲御史大夫樞密院副使。
0056:五月丙寅朔，移御延慶宮。乙亥，大雨雹。庚辰，命文武百官齋僧祈雨。乙酉，李資謙遣兵，將犯御寢，王密諭拓俊京，執資謙囚之。丙戌，流李資謙及妻子于外。餘黨分配遠地。丁亥，宣旨：「朕以幼冲，承襲祖業，意欲倚賴外家，事無大小，一切委任，而縱爲貪暴，殘民害國。朕雖知之，無以防閑。至今月二十日，患起倉卒，判兵部事拓俊京倡義定難。功不可忘，宜令所司論功懋賞。軍器少監崔思全同心密輔，可幷賞功。」辛卯，流平章事朴昇中于蔚珍。
0057:六月丙申朔，王如奉恩寺。甲辰，設消灾道場于天福殿。乙巳，以拓俊京檢校太師守太保門下侍郞同中書門下平章事，李公壽判吏部事，金珦爲戶部尙書知門下省事，崔思全爲兵部尙書。乙卯，出李資謙女二妃，納殿中內給事任元敱女爲妃。庚申，以李珍福爲右僕射鷹揚軍上將軍，高公現爲兵部尙書龍虎軍上將軍，林修爲殿中監左右衛上將軍。又以鄭惟晃等二十人有扈駕及捕賊功，賜職有差。
0058:秋七月丁卯，宋遣閤門祗候侯章、歸中孚等六十餘人來。王迎詔于天福殿。詔曰：「朕居春宮十有餘載，罔敢怠逸，四方所聞。道君太&#91;1&#93;上皇帝享國日久，厭於萬機之煩，爰議內禪。朕辭不獲命，遂登大寶，深惟祖宗基構之崇，上皇付托之重，夙夜兢惕&#91;5&#93;，懼不克任。而金人不道，乘郭藥師背叛之故，陷沒燕山，俶擾邊境，達于都畿。方朕卽位之初，遭此震驚，以故未及與王相聞。朕惟王世濟忠孝，膺授顯冊，屛翰之舊，久受國恩。肆我烈祖神宗皇帝，命使修聘，禮意備至，情同骨肉，義則君臣。以至于我道君太上皇帝，錫賚不貲，待遇加等。朕惟中國與王遠隔遼海，而恩禮如此，豈有他庶幾？艱難有以敵愾耳。王國與金相望，無數百里之遠，而不能蕩其巢穴，以報中國，豈累朝待遇殊絶之意耶？金人者固嘗臣屬於王，以叢爾海隅之醜，背天逆神，滅絶契丹，遂陵中國，滛暴滋甚。使其得志，何有於王哉？孤軍深入，理當勦殄，朕以其劫質肅王而去，第命將士驅逐出境。方將起天下之兵，問罪小醜，王其率勵師衆，相爲表裏，以行天誅。夫糾&#91;6&#93;逖王慝，獻俘本朝，以報中國數世之恩，大忠也。取亂攻昧，誅討滛暴，以伸威沙漠之外，大義也。拓地開境，覆其巢穴，報驟驕不臣之虜，大威也。一擧而三者皆得，王何憚而不爲？高爵厚賜，朕於王無所愛惜，王其勉之。」侯章在館又致書於王曰：「章等來時，奉皇帝聖旨。祖宗行堯舜之道，務本敦化，與本國講好，幾二百年，禮無不備，我道君太上皇帝繼而承之，恩崇益厚。比緣奸人啓議，悉興邊事，使金人猖蹶，興無名之師，雜烏合之衆，襲其不備，擾我中原，恣行劫掠。是時，有勤王之師數百萬，大臣獻議曰：『不擊於黃河之南，可邀於大河之北。正玆深入，若大兵一擧，則無遺矣。』今皇帝登祚之初，孝悌恭儉，旰食晏寢，任賢使能，崇信顧義，未欲殄滅。於是，金人悔過告和，請路求歸沙漠，主上因而資之以金帛，爲犒軍之具。復有無厭之求，窺伺河北關鎭，人神共怒。事不獲已，待以秋涼，必興師討伐，乘此之時，本國安可坐視？若將兵境上，共爲掃除，是結無窮之好耶？因玆成功，別遣使人前來。」答&#91;4&#93;云：「本國自祖先以來，承事上朝，恭順之誠，未嘗敢怠。神宗皇帝，雖遠隔遼海，而天日之明，無不鑑炤，降使修聘，恩禮尤厚。道君太上皇帝，繼而承之，待遇加等，錫賚倍常，實百生難報之恩也。惟天地不責其報，而區區感激之心，庶幾萬一。今者，伏承奉使宣贊來傳詔書，以金人不道，滛暴滋甚，方將起天下之兵，問罪小醜，令小國率勵師衆，相爲表裏，以行天誅。孤自初奉讀，不覺流涕。惟金人之始也，固嘗臣屬於我國，而常以寇掠爲事，我國以邊鄙甫寧，不欲生事，來則懲而禦之，去則備而守之，要在羈縻而已。我祖肅王代，有酋長盈歌，力以制群兇，威以降諸部，雄視白山，數侵吾境。吳達、惠奴相繼，而作凶勢益振。昨者，被掠人自大金還來言：『上朝使臣到蕃土，禮數一如降使北遼之例。』又聽邊人之言：『金人陷沒契丹，遂犯上朝地界，皇帝以登祚之初，未欲殄滅，因其請和，而許之。』以中國之大，而如此，况小國孤立其將安恃乎？今年四月，特遣使修好，已經累朔，尙未回報。載念本國，天灾流行，府庫焚蕩。凡爲禦戎之具，靡有孑遺，方議鳩工，以圖興復。今詔書委曲諭示，此實雪舊恥，報大恩之日也。然以殘弊之兵，當新勝之虜，恐非勉强所能及也。但冀訓勵師徒，修整器械，待王師臨壓彼境，則弊國敢不盡力相爲表裏。假托威靈，助平戎醜，孤所願也。天實臨之，惟奉使宣贊復命日，宜以此意奏聞。」癸未，侯章還，王附表以聞。略曰：「王人驟至，天詔俯頒，拜命殊尤，撫躬隕越。竊以一王乃域中之大，諸夏爲天下之尊。况九聖之承明，統庶邦而無外，凡爾含識，固宜歸心，苟或爲讎，實云匪茹。惟金人之爲暴，値丹國之不天。旣乘新勝之鋒，浸有橫行之意，妄圖猾夏，遂及侵疆。恭惟，皇帝陛下，新握乾符，遹追聖政。遭繹騷於京國，軫赫怒於淵衷，將欲應天而順人，伐叛而問罪。特馳使，指曲示訓詞謂：『犯漢者義必加誅，而尊周者禮當敵愾。』遂令師旅並擧，表裏相攻。言念小藩世蒙厚德，常願盡忠於報上，豈能無意於勤王？忽奉讀於絲綸，第難禁於涕淚。宜卽奔命，以待興師。但爲弊封，本非勝國，近經灾孽，焚盡畜藏，其於儲偫資糧，繕修器械，必也整齊而後動，固難造次而可圖。况又賊勢兇强，未宜輕觸，虜地險隘，豈易長驅？然帝命之臨門，理無迴避。俟王師之制敵，少助威靈。但願聖明灼知誠懇。」壬辰，幸普濟寺。
0059:八月乙巳，設佛頂道場于天福殿。
0060:九月乙丑，遣樞密院副使金富軾，刑部侍郞李周衍如宋，賀登極。庚午，王如安和寺。辛未，金宣諭使同僉書樞密院事高伯淑、鴻臚卿烏至忠等來，金主勑伯淑等曰：「高麗凡遣使往來，當盡循遼舊仍取，保州路及邊地人口在彼界者，須盡數發還。若一一聽從，卽以保州地賜之。」
0061:冬十月丙申，慶龍節，宴群臣於天福殿。戊戌，王餞金使于大明宮。附回表謝，一依事遼舊制。壬子，召還金粲爲殿中內給事。癸丑，幸南京。己未，幸藏義寺。
0062:十一月壬戌朔，宴群臣於延興殿。甲子，幸仁壽寺。庚午，至自南京入御延慶宮。丁亥，移御壽昌宮。
0063:閏月壬辰朔，赦。犯二罪者，免刑流之，犯流以下，免罪。饗年八十以上及鰥寡孤獨孝順節義者，賜物有差。乙未，設般若道場于重華殿。丙辰，飯僧於禁中。
0064:十二月丙寅，李資謙死於貶所。癸酉，遣衛尉卿金子鏐，刑部郞中柳德文，如金謝宣諭，表曰：「高伯淑至，密傳聖旨：『保州城地許屬高麗，更不收復。』切以勾麗本地，主彼遼山，平壤舊墟，限於鴨綠，累經遷變。逮我祖宗，値北國之兼幷，侵三韓之分野，雖講隣好，未歸故疆。及乎天命惟新，聖王旣作，見兵師之起義，致城堡之無人。當臣父先王時，有大遼邊臣沙乙何來，傳皇帝勑旨曰：『保州本高麗地，高麗收之可也。』先王於是理其城池，實以民戶。當此之時，雖小邦未嘗臣屬上國，而先帝特欲寵綏隣藩，霑以訓辭，賜之舊土。及後嗣之繼序，遭聖德之承天，備認德音，恭修臣職。惟此東濱之寸土，本爲下國之邊陲，雖嘗見奪於契丹，謂已拜恩於先代，特推異渥，仍屬弊封，豈僥倖而致玆？盖遭遇之異甚。深仁大義，不可名言。緜力薄材，若爲報效，惟當備春秋之事，守藝極之常，擧邦國而樂輸傳子孫而永誓。高明在上，悃愊無他。」己卯，設消灾道場于天福殿。庚辰，以金仁存檢校太師門下侍中，金珦爲兵部尙書，崔惟迪爲戶部尙書，召還韓柱爲刑部郞中知制誥。
0065:五年[编辑]
0066:○(丁未)五年春正月丁酉，金遣高隨，來賀生辰。庚子，移御壽昌宮。丙午，金使還，王餞于重華殿，附表以謝。
0067:二月己巳，移御延慶宮。納刪定都監判官金璿女，爲次妃。乙亥，幸西京。庚辰，謁太祖眞殿。
0068:三月癸巳，金子鏐、柳德文齎詔還自金。詔曰：「省所上表，謝宣諭，幷進奉物事具悉。卿撢人未諭之前，願爲附屬，禹會旣通之後，益亮勤悰。因嘉志在於畏天，當卽恩綏而賜地，頃陳貢篚，止上謝章。領閱之餘，獎嘆雖切，尙托言於戶口，未別奏於誓封。但其事事以訖成，忠于世世而可信，所諭之言，其或不定，所得之地，將何以憑？」諫官奏：「子鏐入金，不能御下，其從者與金人鬪傷。金人誚讓，執都部署，申錫杖之，請治辱命之罪。」乃免官。甲辰，西京妖僧妙淸，日者白壽翰說王，設灌頂道場于常安殿。戊申，王與妃及兩公主幸興福寺，遂與宰樞近臣御樓船于大同江中流宴樂。己酉，慮囚。壬子，移御九梯宮天興殿。癸丑，命政堂文學金富佾講書洪範。甲寅，御麒麟閣，命承宣鄭沆，講書說命、周官。乙卯，流拓俊京于嵒墮島，崔湜于草島，尙州牧副使李侯進，龜州使邵億，郞將鄭惟晃，西材場判官尹翰等于遠地。御麒麟閣，命鄭知常，講書無逸，召從臣及西京儒臣二十五人賦詩，賜酒食。丙辰，王與妃及兩公主御龍舟于大同江，沿流宴樂，召宰樞侍臣侍宴。丁巳，移御觀風殿。戊午，詔&#91;7&#93;曰：「朕荷天地之景命，襲祖宗之遺基，奄有三韓，于玆六載。智不能謀，明無所觸，灾變相仍，略無寧歲。去年二月，亂臣賊子，乘閒而起，陰謀發覺。朕不得已咸致於法，自是引咎責躬，慙德多矣。今以日官之議，行幸西都，深省旣往之愆，冀有惟新之敎，布告中外，咸使聞知。一，方澤祭地祇&#91;3&#93;，四郊迎氣。一，車服制度，務從儉約。一，除冗官不急之務。一，勸農力田，以給民食。一，務儲官穀，以待救民。一，取民有制，常租調外，毋得橫歛。一，撫民安土，無使逃流。一，濟危鋪、大悲院厚畜積，以救疾病。一，無以官庫陳穀，抑配貧民，强取其息，又無以陳朽之穀，强民舂米。一，山澤之利，與民共之，毋得侵牟。」
0069:夏四月丙寅，大雨雹。庚午，王妃任氏生元子，百官表賀。乙亥，設般若道場于長樂殿。乙酉，以文公美爲吏部尙書，韓安中爲尙書右丞，韓冲爲禮部侍郞，文公裕爲閤門祗候，李神倚爲千牛衛上將軍，鄭克永爲東京留守使，林存爲晉州牧副使，崔巨鱗爲尙州牧副使。公美等皆資謙所流，至是召還復職。
0070:五月壬辰，流同知樞密院事崔惟迪于慶州，刑部侍郞蔡碩于珍島縣。乙未，御靈鳳樓，命兩京神騎擊毬，賜物有差。辛丑，慮囚。金富軾等至宋明州，會金兵入汴，道梗不得入，癸卯，乃還。
0071:六月乙丑，賜王佐材等及第。庚午，以金仁存判吏部事，李公壽判兵部事，金富佾爲戶部尙書判禮部事，金珦檢校太尉守司空，金富軾知樞密院事，崔滋盛同知樞密院事，崔思全爲吏部尙書知都省事，文公美爲禮部尙書知制誥，鄭克永判衛尉事翰林學士。乙酉，慮囚。
0072:秋七月辛亥，至自西京，入御延德宮，下詔曰：「今春巡西京駐蹕，至秋乃還，將以推恩及諸有衆。諸扈從人有所犯者，若非故犯勿論。諸隨駕人員及西京迎駕百司各加同正職一級，諸勞役僕隸&#91;8&#93;，賜物有差。其餘未盡稱下者，令攸司以類，聞奏施行。」丙辰，宋敎練使明州副使張詵來。是月，西京西北道蝗。
0073:八月甲子，移御延慶宮。乙亥，幸普濟寺。丁丑，以李瑋爲中書令，任元敱爲禮賓少卿御史雜端。辛巳，改延慶宮，爲仁德宮，天福殿爲天成殿。
0074:九月己丑，遣國子司業李仲如金，賀天淸節。甲午，王如安和寺。丁酉，幸王輪寺。癸卯，慮囚。丁未，幸妙通寺。己酉，金宣慶使永州管內觀察使耶律居瑾，秦州團練使張淮等來。丙辰，王迎詔于天成殿，詔曰：「勍敵奉天而廢立事，盖非常，諸侯爲朕之蕃，宣理當誕告。厥初汴宋請復幽燕，密修浮海之勤，申結與隣之好。先皇帝曲矜懇至，卽示允兪。曾無知施以固盟，飜更納亡而構怨。迨桓纘紹，復佶云爲。仍久示於含弘，訖無聞於悔禍，以致人神共怒，天地不容。止勞將帥之一征，旋致窠巢之坐覆，宗祧失守，父子見俘。載惟積釁之深，至有易姓之事，謂神器不可無主，議降新封。况生民惟懷至仁，共推舊宰。已於今年三月初七日，宣諭元帥府，差人押送趙主父子幷燕王越王鄆王以下宗族四百七十餘人赴闕。仍備禮冊命亡宋太&#91;1&#93;宰張邦昌，爲大楚皇帝，都於金陵。於戲！獲盈貫之元惡，于是輸成，畢造物之全功，所宜同慶。今賜卿衣帶犀金銀絹匹段&#91;9&#93;等物，至可領也。」
0075:冬十月丁卯，命有司，刷諸李所奪土田臧獲，悉還本主。己巳，金使耶律居瑾還，王附表以謝，表曰：「非常勝事，不世異恩，實千古之未聞，擧一方而祗服。皇帝陛&#91;10&#93;下應三靈之符讖，襲累世之宗祧。仁之所漸者深，則義之所制者衆，德之所施者廣，則威之所屈者多。故得神兵一揮，率土大定，東西南北，拓地增疆，華夏蠻夷，望風束手。功業光輝於竹素，威靈聳動於乾坤。今者飭使節以有宣，與侯邦而同慶，便蕃上眷，渥縟多儀。惠厚及遐，固論酬而無計。心存事大，但忠藎以爲期。」丁丑，設百座道場于天成殿，命內外齋僧&#91;11&#93;三萬。
0076:十一月乙未，幸奉嚴寺落成。遣石俊如金，謝賀生辰，李瑱賀正。
0077:十二月庚午，門下侍中金仁存卒。戊寅，慮囚。壬午，以李公壽判吏部事監修國史，金富佾爲中書侍郞同中書門下平章事，金珦、崔滋盛叅知政事，金富軾爲戶部尙書，文公美同知樞密院事。是月，太白晝見經天。
0078:六年[编辑]
0079:○(戊申)六年春正月丁亥，王不豫，宰樞百官禱于廟社山川佛祠道宇。辛卯，慮囚。壬辰，金遣蕭懷玉，來賀生辰。乙巳，仁德宮火。丙午，移御延德宮。壬子，移御壽昌宮。是月，太白晝見經天。
0080:二月乙卯朔，王引見金使蕭懷玉。以不豫故，至是受詔。癸亥，南京宮闕火。戊辰，燃燈，王如奉恩寺。庚午，移御壽昌宮。丁丑，幸普濟寺。
0081:三月丁亥，宋綱首蔡世章賫高宗卽位詔來。庚寅，移御興王寺薦福院。壬辰，親設華嚴道場於弘敎院五日。戊戌，幸弘圓寺，飯僧。壬寅，以李公壽爲門下侍中，金富佾守司徒判尙書兵部事，金珦爲同中書門下平章事，李璹檢校司徒守司空左僕射判禮部事，崔滋盛檢校司空判工部事，金富軾爲翰林學士承旨。甲辰，慮囚。丁未，以崔思全守司空尙書左僕射。
0082:夏四月乙卯，詔曰：「比來天文有變，時令不調，冀推恩而寬刑，或調氣而消灾。宜令有司慮囚，赦二罪以下，望祀國內山川，饗耆老及篤廢疾、節義、孝順、鰥寡、孤獨，賜物有差。又元曉、義想、道詵，皆古高僧，宜令所司封贈。」丁巳，南界海賊多起，以御史中丞鄭應文爲宣撫使，往諭之。癸亥，王如安和寺，經宿而還。甲子，移御大明宮，卽順天館。己巳，帶方公俌卒于京山府。甲戌，太白晝見經天。己卯，詔崔惟迪緣坐子罪，實非自作。許量移田里。庚辰，賜李元哲等及第。
0083:五月己亥，移御延德宮，醮于闕庭。庚子，移御大明宮。乙巳，移御壽昌宮。庚戌，禱雨于廟社山川。
0084:六月甲寅朔，王如奉恩寺。己未，設菩薩戒道場于重華殿。辛酉，以崔弘宰爲門下侍郞平章事，崔弘義爲戶部尙書左右衛上將軍。丁卯，宋國信使刑部尙書楊應誠，齊州防禦使韓衍等來，初應誠至江亭移牒接伴所云：「准勑，今將欲至碧瀾亭。貴國禮意勤腆，若不預行開陳，必至虛有煩勞。緣爲二聖在遠，臣子不忍聽樂筵會。今將舊例檢炤，迎詔拜表日，依例用樂外，如有筵會，則赴坐免樂。幷免送衣帶花酒。」己巳，迎詔于壽昌宮，詔曰：「數遇中微，變生外圉，肆朕纘紹，方圖敉寧。惟三韓之舊邦，實累世之與國，嚮煩信使，來效充庭，乃緣艱虞，久緩報聘。想亦量其多故，當不替於素懷。玆奉大金之尺書，特馳一介之行李，航海越境，良有溷煩，救灾恤民，必加軫助。聊將薄物，不逮彝儀。今差楊應誠韓衍等，充國信使副，兼賜國信禮物、衣帶、金鍍銀器、雜色匹段&#91;9&#93;、散馬等物。」應誠等歸館，復上語錄云：「昔周室多難，或言於晉文曰：『求諸侯&#91;12&#93;，莫如勤王，諸侯信之，且大義也。』晉文旣定王室，因成霸業，載之書典，光耀無窮。竊惟貴國在海東，最號爲大，世著忠順。自通使以來，本朝待遇貴國，恩禮加厚，未始小衰。此者，時遇艱難，國家多事，不料狄人用詐，遂勤二聖遠征，上下憂勞，莫遑寧處。重念貴國，秉禮重義，而又本朝恩遇，積有歲年，非他國之比。方玆緩急，義當責望，正仗大義，勤王時也。今皇帝初登寶位，遣使撫問國王，就煩津發，迎請二帝。於傳宣拜詔日，已嘗一一面陳，繼以公牒，移館伴所，再煩申覆，誠懇備至，諒蒙體悉。貴國以謂去金道路險阻，不可前行，在祖宗時，金人嘗附貴國之使入貢，當時道路自通，未聞不可行也。貴國又恐金人亦由此遣使，然金人自破契丹後，皆由河東山北通使，必不由此而來。若貴國慮金人因此生事，應誠等今此奉使，只是素隊百十人，持國書禮幣，前去講和，卽非爭鬪。貴國苐津發，使人一行至界上。先報知金人，以聽可否，或裁减人數，一切從之，自是無由生事。若使由貴國之路，迎請二帝，則不虧二百年忠順之義，亦以報列聖眷遇之恩。國家報功倍於疇昔，而四方諸國益仰令名，信服高義，實有無窮之休。而貴國重臣，皆有恊贊奉戴之忠，國家賞典傳於不朽。非一時使人私己之利也，敢盡布腹心，惟冀國王謀及重臣，恊濟玆事。無以暴起之狄人，遂失久要於華夏。早希與決，無至稽留。」王以書答曰：「本國自祖宗以來，事大以誠。故自神考，至於太上道君皇帝，視同一家，其異恩厚禮，豈易名言？惟天地不責其報，而區區感激之意，庶幾萬一。伏聞，二帝遠征，擧國憂憤，雖不能應時，奔問官守，而臣子之心豈遑寧處？且皇帝孝悌，群公忠義，必也動天地，感鬼神，天地鬼神，共相恊贊，豈使二聖久勞沙漠？每祝早還京闕，以副天下之望。皇帝初登寶位，首遣侍臣，就傳詔命，欲令小國津發前去，迎請二聖，使副又於傳詔日，一一面諭，繼以公牒懇意備至，敢不拜命？然女眞之始也，分居部落，未有定主故，嘗臣屬我國，或隨我使人，入貢上國。此後漸致强盛，常爲邊患，近者陷沒大遼，侵犯上國。自此兵威益大，抑令小國稱臣，仍約定禮數，一依事遼舊例，小國不得已而從之。然其俗好戰，常疾我樂率上國，近於疆界，修葺城壘，屯集兵士，意欲侵陵小國。如聞使節假道入境，必猜疑生事。非特如此，必以報聘爲名，假道小邦遣使入朝，則我將何辭以拒？苟知海道之便，則小國之保全難矣，而淮南兩浙，緣海之地，得不慮其窺覦耶？苟爲不然，小國豈敢恬不從命？玆事實大，非敢飾言。惟使副曲察情衷，少迴雅意，歸奏闕下。」癸酉，慮囚，出輕繫。辛巳，幸外帝釋院。
0085:秋七月丙戌，叅知政事李璹罷。庚寅，幸普濟寺。壬子，幸王輪寺。
0086:八月庚午，宋使楊應誠等還，王御重華殿，引見附謝表曰：「皇使鼎來，天暉遠逮，仰龍光而拜賜，戰冰炭以交懷。恭惟皇帝陛下，應戴舜之誠，懋興周之業。敉功不替，圖並受於丕基，哲命自貽，勤用祈於初服。乃眷東土，實爲世臣，特煩法從之班，曲示訓辭之重。仍加好賜，敷錫異恩。奉咫尺之威，固將殞越，讀懇惻之語，徒自涕洟。盖念遐藩，素陶聲敎，遠自祖先之世，亟叨恩禮之加，延及後侗，益圖內面。忽聞邊鄙之爲梗，遂致春秋之後倫。而况帝室多艱，鑾輿遠狩，但增驚駭，罔識端倪。悵無路以奮臂，阻問安於行在。分灾救患，當輸敵愾之忠，緜力薄材，難展勤王之効，憂媿滋劇，神明所監。緣臣繆纘孫謨，適丁厄會災荒荐，至人物凋殘，內逼逆臣跋扈之兇，外虞强國覘伺之釁。方初平難兼講和隣。匪曰爲功，幸無生事。非不知擧弊邑，以奔朝廷之敎命，盡微勞，以答&#91;4&#93;累代之寵靈。勢有未便，事難自遂。但期睿聖曲亮忱誠，察臣方處於艱危。赦臣實非於逋慢，永加容德，俾遂曲全，則藝極其存，無失小邦之事大，文威所被，敢忘荒服之尊王？指白日以誓心，冀皇天之垂炤。」時，應誠等往復不已，又答&#91;4&#93;曰：「上朝先是降詔，令小國往諭女眞來朝。小國竊慮女眞不可使窺中國富盛，不敢奉詔。朝廷不以爲然，遂多方招諭，厚賜金帛。彼旣知中國虛實，窺心一動，長驅深入，騷擾京師。小國與金國疆埸相接，知情僞甚熟，今使節由此而往，則猜疑生隙，禍不旋踵。假令使節由此往彼，彼必由此復禮。又况其國東濱大海，尤善水戰。彼托以復禮，審知淮浙形勢，萬一具戰艦，浮海而下，擊其不意，竊恐北苦陸戰，南苦水戰，首尾受敵，爲患必鉅，事至於此，雖悔可追。小國所以不獲奉詔者，天地洞鑑，不敢飾辭。雖曠日持久，更不敢他議。」仍選日請附回表。應誠等答&#91;4&#93;曰：「貴國君臣，必以爲有害，而不從，只欲使人還歸。是終不許也。」遂不受附表，例贈宴幣衣對禮物亦皆不納而去。甲戌，遣禮部侍郞尹彦頤如宋，上表曰：「天地之仁，各令萬物以咸遂，帝王之道，不責衆人之所難。敢吐忱辭，仰干聰聽。竊念本國地分東鄙，世事中華。守千萬里之封疆，未躬於朝請，顧二百年之恩禮，但誓於忠勤。昨者聞兩聖之播遷，擧三韓而悲痛。旣不能奔問官守，以申臣子之誠，又未得首倡義兵，以徇國家之難。今伏遇皇帝陛下起從元帥之府，光襲先王之基冀，與臣民共迎鑾輅。詔書下而老幼垂泣，德意形而遐邇宅心。至諴感神，豈無厥應？宸極反正，今也其時。臣屬室家焚蕩之餘，當軍國擾攘之際，愧未遑於慶禮，辱先遣於皇華。雖命出重嚴，乃事難遵禀。盖彼金國接我鴨濱，旣乘猾夏之威，又有害隣之意，常令密諜，以待釁端。如聞仗節之假途，則必應時而生事。或揚兵可畏而加責，或復禮爲名而請行，在此路衝，將何辭拒？彼衆我寡，旣難可以與爭，唇亡齒寒，又焉知其非禍？豈徒今日之扼腕，必有他時之噬臍。職此多艱，理非自慢。伏望，皇帝陛下，念臣內懷嚮慕，憫臣外迫侵陵山藪示藏，雷霆收怒。小國有保全之幸，上朝無藩屛之危。率諸侯而尊周王，非敢期齊晉之故事，任厥土而作禹貢，願不失靑徐之舊儀。丹慊不誣，皇天是證。」甲戌，以崔思全守司空尙書左僕射。乙亥，幸西京。自四月至是月，太白晝見經天。
0087:九月丁亥，遣李愈如金，賀天淸節。丙午，命行從宰樞，與妙淸、白壽翰，相定新宮于林原驛地。以林景淸爲樞密院副使。
0088:冬十月壬子朔，東南海安撫使鄭應文奏：「溟珍、松邊、鵝洲三縣，海賊佐成等八百二十人投附，已於陝州三歧縣置歸厚就安二場，晉州宜寧縣置和順場，以處之。」群臣陳賀。庚戌，慮囚。甲寅，至自西京，入御壽昌宮。癸亥，遣吏部尙書崔濡，衛尉少卿宋覲如金，謝宣慶，幷進方物。甲子，幸神衆院。
0089:十一月戊子，移御仁德宮。己丑，遣工部員外郞兪元胥如金，謝賀生辰，閤門通事金澤賀正。丁酉，移御壽昌宮。戊申，移林原驛，作新宮，命內侍郞中金安督役。時方寒沍，民甚怨咨。
0090:十二月甲寅，尹彦頤還自宋，詔曰：「朕比遣使軺，亟馳殊域，念父兄之遠狩，邈川陸之相望，假道無從，問安罙切。爰荷藩維之舊，庶資疆埸之通，遽諗奏封，備陳誠悃。鑑觀彌日，慨嘆在中。顧孝友之思，雖欲伸於己志，然幾微之慮，亦當盡於人情。旣諒恭勤，無忘屛衛。」乙卯，慮囚。癸亥，以崔思全叅知政事判尙書刑部事，韓冲爲樞密院副使，崔滋盛爲吏部尙書，尹俌爲刑部尙書，崔濡、康侯顯爲左右散騎常侍。壬申，金遣錦州管內觀察使司古德，衛尉少卿韓昉等來。甲戌，王迎詔于重華殿，詔曰：「朕聞夏商而來，莫非不仁失天下，漢魏以降，則有故事爲諸侯。玆載籍之具書，非一時之創見。惟宋太上皇趙佶、少帝桓，所以背恩而失信，與其致討以就俘，亦已使聞，不須重敘。自玆朞歲，邈在別都，比詔詣於闕庭，因面數其過失。顔之厚矣，省伊戚之自貽，人皆知之，顧何辭而以對？殞越於下，咸服其辜。然罪可釋，愚可哀，終棄絶之弗忍。惟名不正，言不順，亦爵號之旣加，已於今年八月二十六日，降封趙佶曰昏德公，趙桓曰重昏侯。事皆惟新，理宜誕告，言念至公之擧，諒恊同慶之誠。嗚呼！命不于常，國必自伐。惟皇上帝之震怒，不爲桀亡，非予一人之能令，侯于周服。敬爾有土，其聽朕言。今差司古德、韓昉等充報諭使副，仍賜卿衣帶、匹段&#91;9&#93;、銀器等，具如別錄，至可領也。」司古德等上語錄云：「承樞密院剳子，准奉聖旨，候到國，有合計議。事件須至定疊，回日却具申覆，以憑奏聞，開立下項。保州之地，初有詔諭，更不收復，意謂貴國必能祗&#91;13&#93;率舊章，遵奉王室。故朝廷不愛其地，特行割賜。爾後數歲，貴國尙未進納誓表。故於回謝宣諭詔內云：『尙托言於戶口，未別奏於誓封。但其事事以訖成，忠於世世而可信，所諭之言，其或不定，所得之地，將何以憑？』伏覩詔書，旨意坦然明白，逮今貴國未嘗遵依，第據守上項州城，於理豈爲穩便？不識進退之閒，終欲如何。及自脅從，幷逃移戶口其數頗多，皆稱物故，殆未可亮。今年八月十四日，安北都護府牒來遠城爲人民越江到昌朔州，地分耕種。勘會公案：『昨蒙先皇帝勑賜鴨江爲界，及承簽院高伯淑宣諭聖旨，更不收復保州一城境內，今來貴國人民，有耕種事理不便，到請懲戒，寢罷勘會。』昨來朝廷差降高伯淑宣諭時，言議語錄，但傳勑旨，許賜保州，並無一城境內語句，兼未畫定界至。自是見得係內地分，宜約束&#91;14&#93;封吏，無令依前，輒有更添妄煩理會。天會五年二月九日，貴國謝恩使，末减斷遣外。依國朝典憲，犯者合出徵償，入被死之家。此時送伴所具牛馬頭匹及銀兩數牒，過到今經久，並未依應送納，於禮似爲未安。右上數事，貴國果能推誠享上。卽納誓表，皎然自明，朝廷亦當回賜誓詔，兼別降指揮，申畫封疆，一切務從寬大，成長久之計。今年三月五日，來遠城收到無主馬二匹，多日無人識認。相度弓口左右收得，必是界外行到，尋已令交付訖。今年八月十四日，東京兵馬都部署司，准東路軍司申，巡檢司申，於海岸收捉貴國金鐵衣等六人，狀稱『浮海値風，漂流到此。』情可憐憫，亦仰移文分付訖。今年八月十四日，東京兵馬都部署司，准東路統軍司申，巡檢司&#91;15&#93;申，因巡邊收捉到貴國崔頗喜，尋責得狀稱係天齊城所管，因盜本國牛馬，捉敗同賊，爲此避罪，將妻幷馬一匹來到。據上項，賊人幷將到物件亦令分付訖。右上三司邊境細故，朝廷亦不遺忽，一一指揮有司，卽令移文送付，無少底滯。實恐邊吏壅遏，不達王所，故各具聞白，庶見朝廷待貴國之意。」又上語錄云：「於謝保州表內云：『擧邦國以樂輸，傳子孫而永誓。高明在上，悃愊無他』之言辭意輕汎。具如近代宋人夏國，與舊遼洎朝廷所立誓書及表，皆有『若渝此盟，社稷傾危，子孫不紹。』或『神明殛之，無克胙國』之語。相度旣永敦誓好，果無食言。辭意雖重，於理無可避者。至如自古盟載之辭，如此類者非一，兼貴國與遼時誓表，必自有故事，朝廷所收圖書亦可考據。此事誠非創行要索，朝廷秪欲永通歡好，美意灼然。伏望裁酌，早賜端的垂諭，以憑回日申覆朝廷，具行聞奏。」王答&#91;4&#93;曰：「昨蒙親授剳錄，今逐所有事件，一一論報，謹具如後。保州之境本高麗地分，嘗爲舊遼所幷，頃屬大朝統一中外，先皇帝眷顧小國，使邊臣沙河賜之。又簽院高伯淑奉使日，宣諭更不收復保州。小國不勝慶幸，奉表陳謝曰：『擧邦國以樂輸傳子孫而永誓，高明在上，悃愊無他。』以此誓心，更無章表。意謂盟誓多是敵國交相疑忌，故不得已而爲之。如春秋所記衰周列國之事。今則聖人受命，廓然一統，惟是下藩中心悅服，恭修職貢，一依高伯淑來諭條件，罔有愆忘。今玆諭以：『未進納誓表，於理不爲穩便。』又言：『卽納誓表，朝廷亦當回賜誓詔，爲長遠之計。』聞命以還，不勝感懼，當候回謝報諭，行李入朝，兼上表以聞。其人口逃移，是臣父先王生前，不獲臣事上國時事，當時臣幼少，未嘗聞知。况高伯淑來日，宣諭許令小國取便，遂兼表上謝。今更以讓，殆未可亮，實深驚恐，莫知所圖。天會五年，金子鏐入朝，不能檢下，致令崇吉刺傷人命。回來，卽令奪子鏐職田遠流，兼刑崇吉。自來小國舊法，犯罪人處斷流配外，更不徵贖。是以因循，至于今日。遽沐來諭，亦多兢恐，切冀更受指揮。先皇帝時，邊臣沙河奉宣勑賜鴨江爲界，遂言此後，其境內寸草尺木，不令吾人採取。况遇今皇帝，謂小國必能祗率舊章，遵奉王室，不愛其地，特賜割賜。而只許保州一城，不許傍側小土。此豈朝廷以至仁大德，撫字小邦之意乎？是以緣邊官吏，見上國人民，越江到昌朔州地耕種，遂移文，請徵戒寢罷。今沐來言：『係內地分，宜約束封吏，無令依前，妄煩理會。』此違自來受命慶賴之心。是以惶恐，不知所爲。向者來遠城收到無主馬二匹，東路巡檢司於海岸收捉金鐵衣等六人浮海値風漂流到此，又因巡邊收捉崔頗喜避罪將妻幷馬入幷令交付。當初聞之，雖喜然，謂出上國邊官處分，今聞朝廷雖細事，不以遺忽，一一指揮有司，移文分付。乃知朝廷寵綏下國至深至厚，感荷之誠萬萬於此。亦當俟來次行李，兼附表以謝。」
0091:〈世家卷第十五〉
fascicle:016
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:仁宗二[编辑]
0003:七年[编辑]
0004:○(己酉)七年春正月丙戌，金遣寧州管內觀察使楊公孝來賀生辰。己亥，樞密院副使韓冲卒。己酉，以鄭旌淑爲刑部尙書。
0005:二月辛亥，移御仁德宮。己巳，封睿宗妃王氏爲貴妃，崔氏爲淑妃。西京新宮成。壬申，幸西京。戊寅，入御新宮。
0006:三月己卯朔，御新宮乾龍殿，受群臣賀。上京留守，近西京牧、都護表賀。癸未，宴群臣。庚寅，至自西京赦。詔曰：「因時乘變，不常厥居，自古而然。海東先賢，有言：『創宮闕於大花勢，以延基業。』今旣相地，創造新宮，順時巡遊，思有恩澤，遍及中外。其犯死罪者流配，犯流以下原之，曾配流者，除不赦重罪外，並許量移。給還拓俊京妻子職田，李之美兄弟，許令任便聚居一處。西京及所過州縣山川神祇&#91;1&#93;，各加尊號，新闕主山秩載祀典。西京及所過州縣，耆老、孝順、節義、鰥寡、孤獨、篤廢疾者，賜酒食，仍賜物有差。侍從官及西京文武官，營造新闕官吏，並賜爵一級，下逮僕隸，悉推恩澤。」乙未，幸妙通寺。辛丑，幸外帝釋院。癸卯，王視國學，釋奠先聖，獻以銀盤二事，綾絹三十匹。御敦化堂，命大司成金富轍，講書無逸篇，使起居郞尹彦頤及諸生，講問大義。賜宰樞、侍臣、學官、諸生酒食，學官、諸生表賀。丁未，慮囚。戊申，幸普濟寺。
0007:夏四月癸丑，設金剛經道場於天成殿。戊午，王如安和寺。庚申，延佛骨於大安寺，置仁德宮。
0008:五月庚辰，起居郞尹彦頤，左司諫鄭知常，右正言權適上䟽，論時政得失，王優納之。丁亥，移御延德宮，冊任氏爲王妃。庚寅，移御壽昌宮。甲辰，詔曰：「先王之法，正刑名，詳分守，大爲之備，曲爲之防。冠冕之式，衣服之制，上下有別，尊卑不同。故貴不以逼，而賤不敢踰，人心定矣。逮德下衰，法與時弊，衣服無等，而人不知節儉。我太祖之開國也，克愼儉德，惟懷永圖，景行華夏之法，切禁丹狄之俗。今則，上自朝廷，下至民庶，競華靡之風，襲丹狄之俗，往而不返，深可嘆也。今朕，庶幾率先，以革末俗，其乘輿服御之物，皆去華尙質，咨！爾公卿大夫，其體朕意，奉而行之。」
0009:六月戊申朔，王如奉恩寺。庚戌，中書門下奏曰：「忠州人劉挺弑父，其牧守及州吏不能敎民。請皆下吏，仍降州爲郡。」王問左右，對曰：「禮云：『邾婁定公時，有弑父者，殺其人，壞其室，洿其宮。』而止耳，不言其所居州邑。則降州爲郡，非古法也。」從之。戊午，慮囚。辛酉，設菩薩戒道場於重華殿。
0010:秋七月丁丑朔，太白晝見經天，凡十五日。戊戌，幸王輪寺。
0011:八月戊申，御書籍所，命承宣鄭沆，讀宋朝忠義集。王欲以聽政之暇，與諸學士講學，以壽昌宮側侍中邵台輔家爲書籍所，裒集文書。令大司成金富轍，禮部員外郞林完，與諸儒臣更直。癸亥，移御仁德宮。丙寅，以久雨，祈晴于山川佛宇。辛未，幸普濟寺。乙亥，幸外帝釋院。
0012:閏月己卯，遣兵部郞中崔灌如金，賀天淸節。
0013:九月丙午朔，日食。壬子，王如安和寺。庚申，慮囚。癸酉，設百座道場于法王寺三日，令內外齋僧三萬。
0014:冬十月壬午，分遣使於東北兩界，宣諭諸城官吏，問民疾苦，點檢兵仗。
0015:十一月乙卯，遣胡仁穎如金，賀正。丙辰，遣盧令琚、洪若伊如金，進誓表曰：「使節賁來，訓辭密諭，俯僂聞命，凌兢失圖。竊以周官，司盟掌其盟約之法，盟邦國之不恊，與萬民之犯命，而詛其不信而已。至於衰季，春秋之時，列國交相猜疑，不能必於誠信，而惟盟誓之爲先。故詩人譏其屢盟而夫子與其胥命。伏惟，皇帝陛下，至德高於帝先，大信孚於天下。光開一統，奄有四方，大邦震其威，小邦懷其惠。惟是小邑介在防隅，聞眞人之作興，先諸域而朝賀。故得免防風之罪，辱儀父之褒，略諸細故，待以殊禮。錫之以邊鄙之地，諭之以貢輸之式。朝廷更無於他故，屬國敢有於異心，而嚴命荐至，敢不祗承？謹當誓以君臣之義，世修藩屛之職，忠信之心，有如皦日。苟或渝變，神其殛之。」又謝還送金鐵衣、崔頗喜及無主馬匹，表曰：「聖德方增，大畏小懷而咸造，龍光普被，薄物細故而靡遺。臣聞，費書稱：『馬牛其風，臣妾逋逃，勿敢越逐，祗復之。』此雖諸侯之事，然其言有諧於墳典，其敎不戾於帝王。故編之乎聖人之書，而次之於天子之命，軌法萬世，稱爲六經。伏遇，皇帝陛下，神明㪍興，威德兼備，通達之屬，莫不服從，夷夏之民，皆爲臣妾。矧惟下邑，附近東隅，處國奉藩，早盡畏天之禮，推恩字小，已蒙割地之仁。况承皇使之移文，更覺宸慈之浹物，在邊境之末事，尙不遺忘，見朝廷之至仁，務爲寬厚。顧惟孤寡，何以勝堪？瞻言咫尺之威，第識拜命，惟是春秋之事，庶無後倫。」庚申，大霧晝晦，凡十餘日。丙寅，移御壽昌宮。癸酉，遣文公裕如金，謝賀生辰。
0016:十二月丁丑，大閱于東郊。癸未，慮囚。庚子，以大原公侾檢校太師守太保兼尙書令，崔滋盛爲尙書左僕射叅知政事，文公仁爲吏部尙書知門下省事，林景淸爲刑部尙書同知樞密院事，李俊陽爲殿中監樞密院副使。
0017:八年[编辑]
0018:○(庚戌)八年春正月己酉，幸神衆院。庚戌，金遣劉汴來，賀生辰。庚午，設帝釋道場于重華殿。
0019:二月壬午，移御仁德宮。己丑，移御壽昌宮。
0020:三月壬子，慮囚。己未，盧令琚等還自金，詔曰：「省所上稱謝，進奉銀器茶布等物，幷付進誓表事，具悉。朕不已而征見，立俘於二罪，非常之慶，遂誕告於四方。卿荐守王藩，篤守臣節。露囊章而展謝，旅篚貢以將誠，載念忠嘉，豈忘嘆尙？有所合諭事件，具如別錄，至當深省，以善後圖。」別錄云「昨遣伯淑，宣諭去時，止言『保州虛城，將來到彼，若是所約事件，一一畢從，更加懇求，卽當割賜。』洎其金子鏐入朝，所上表內，妄稱：『投入戶口，交付之事，旣積歲年之久，復由風土之殊，罔有安存，悉皆物故，許令小國，當取便宜。』致於回詔，特諭：『尙托言於戶口，未別奏於誓封，但其事事以訖成忠於世世，而可信。所諭之言，其或不定，所得之地，將何以憑？』又司古德․韓昉等奉使，亦仰如上具款議。及回來奏稱，將到語錄，依前飾言：『臣父先王，生前不獲，前後屢降詔書，未曾却有一起釋放戶口。專俟將來進上誓表，必以依從。』今覽來表文，意似重，訖無歸納戶口辭。語必謂：『入賀生辰正朝，至于橫使，不失其時，况又從命，上訖誓表，足絶猜貳，故以不言交付之事。』若計前後新舊戶口，其數不少，無因俱爲物故。除當日陣亡，後因病卒者，自無追索外，至如身沒，須&#91;2&#93;有遺骸。更或本身見在，幷其諸子孫婆婦等戶，並委疾速，刷會見數，具表奏聞，卽當諒察，如或果難依應，所進誓章，亦無爲定。」又盧令琚等在金國，欲起館，帝遣節度使班資成，傳旨云：「昨來，趙家父子背信，因發軍，生擒在此，降封昏德公․重昏侯。屬次差發報諭使，回言報諭回謝使進表。卽日准到，雖表內誓意尤重，不錄遠近累次脅從投入戶口之語。旣推誠立誓，禮合專使上表，却行附帶，於禮不可。至如表內，事理了當，也合恕容。回次使副，申覆國王，後次具錄遠近新舊脅從投入戶數，隨表進來。」丁卯，幸靈通寺。
0021:夏四月甲戌，宋遣進武校尉王正忠來，王受詔于重華殿，詔曰：「惟王緬受基圖，夙同文軌，乃附乘桴之訊，願修貢篚之恭。惟忠順以無他，質神明而靡愧，屬關聞聽，良用嘆嘉。言念比年，實惟多故，擧中原之生聚，遭强敵之震驚。旣涉地以彌深，猶稱兵而未已，玆移仗衛，暫住江湖。若信使之鼎來，恐有司之不戒，俟休邊警，當問聘期。毁晉館以納車，庶無後悔，閉漢關而謝質，非用前規，諒彼素懷，體吾誠意。」辛巳，王如安和寺。丁亥，禘于太&#91;3&#93;廟。戊子，日官奏：「今旱甚，請禱雨于廟社山川。」從之。知御史臺事李周衍，中丞任元濬，雜端皇甫讓，侍御史高唐愈，殿中侍御史文公元等上䟽，言時弊，王只從二三事。己丑，賜朴東柱等及第。辛丑，門下侍中李公壽，與兩府大臣會議，令百寮出米有差，設齋于現聖․靈通二寺，爲國家禳災祈福。
0022:五月丁巳，設佛頂道場於重華殿七日。
0023:六月壬申，王如奉恩寺。癸未，雨雹。乙酉，設菩薩戒道場於重華殿。丁亥，慮囚。癸巳，以金富佾守太尉判秘書省事柱國，金富軾判三司事，崔滋盛判尙書禮部事，文公仁判尙書刑部事。
0024:秋七月甲辰，承化伯禎卒。乙卯，供佛骨於重華殿。庚申，左遷侍御史高唐愈，爲工部員外郞。己巳，宋使王政忠還，附表云：「制辭坦明，睿意懇惻，恭承訓及，不覺涕零。恭惟，皇帝陛下，靈承帝遷，紹撫皇統，時惟多故，乃艱難啓聖之期，命靡有常，保曆數在躬之慶。顧惟下國，邈在遐陬，第劇震驚，莫能奔問。惟有春秋之事，可達意於明廷，願踰朝夕之池，獲升聞於行在。豈圖微懇，上簡淸衷，特遣王人，遠將皇命？盖因邊警，俾緩聘期，奉詔以旋，捫襟自失。旣不能跋涉山海，致命於勤王，又未及奉遵典章，趂時而修貢。徒抱疹心之痛，阻修享上之恭，情非有他，神聽無妄。祈天永祚，但願宣王之重興，拭目觀光，行叅肅愼之來賀。瞻望宸極，神魂飛揚。」
0025:八月甲戌，幸王輪寺。癸巳，遣崔梓如金，賀天淸節。乙未，幸西京。壬子，命置呵吒波拘神道場于弘慶院，般若道場于選軍廳，皆二七日從妙淸之言也。乙卯，慮囚。
0026:冬十月壬申，至自西京，詔曰：「寡人以凉德，承襲祖業，克艱克愼，若涉冰淵。日者陰陽家流，據古人之言，奏請西幸，朕從而行之。今已還闕，將以小恩，普及中外。其犯死罪，除刑流配，流以下原之。曾配流者宥之，其不可除者，許令量移。加所過山川神祇&#91;1&#93;號，行從及西京文武員寮吏人，各加同正職，掌固入仕雜類，賜物有差。饗耆年及孝順․節義․鰥寡․孤獨․篤癈疾，賜物有差。」癸酉，以慶龍節，慮囚。丁丑，設無能勝道場于選軍廳三七日，從妙淸之言也。辛卯，宴宰樞于便殿，咨訪政事，夜分乃罷。
0027:十一月甲辰，遣閤門副使李詝如金，謝賀生辰。庚戌，遣殿中內給事崔允淑如金，賀正。乙卯，移御壽昌宮。壬戌，諫議安稷崇等上䟽，論時政。
0028:十二月乙酉，遣左司郞中金端如金，請免追索保州投入人口，表曰：「聞命以還，精爽震越，草芥之懇，輒復剖陳，神聖之慈，冀賜矜察。退惟踰僭，愈切兢惶。伏念，臣蕞然薄材，職是小國，値眞人之受命，興大業，以統天，卽慕義以入朝，遂稱藩而修貢。皇帝陛下，仁深解網，德厚包荒，諒其面內之勤，推之字小之惠。天會四年丙午，九月日，遣宣諭使高伯淑來，傳詔旨，亦有口宣：『保州城，更不收復，其投來人口，亦令小國取便。』臣當時，跼蹐下階，拜受明命，嘉與臣民，懽忻感戴，區區之心，已兼表謝。又天會六年戊申，十二月日，報諭使司古德․韓昉來，傳別錄：『保州之地，初有詔諭，更不收復，意謂必能祇率舊章，遵奉王室故，朝廷不愛其地，特行割賜。爾後數歲，尙未進納誓表，於理豈爲便穩？及自來脅從，幷逃移戶口，其數頗多，皆稱物故，殆未可亮。』又昨來勑旨：『許賜保州，並無一城境內語句，兼未畫定界至。自是，見得係內地分，宜約束封吏。右上數事，爾國果能推誠享上，卽納誓表，皎然自明，朝廷亦當回賜誓詔，兼別降指揮，申畫封疆，一切務從寬大，成長久之計。』又韓昉移文館人曰：『朝廷方以大信，示天下，肯欺爾國。』臣受言書之明白，感德意之殊尤，指天誓心，拜獻章表。竊意，宸慈俯賜誓詔，而璽書荐至，訓勑加嚴，彷徨憂懼，不知所圖。况念人物投來之事，是臣父先王未獲臣事上國時，薄物細故，而責之若此，非特乖小國慶賴之心，亦恐非朝廷以至仁大德，寵綏下藩之意。此臣所以披肝瀝血，干冒天威，不能自止者也。伏望，皇帝陛下，俯回明炤，深賜哀憐，法先王綏遠之經，用大漢釋逃之制。特允至誠之請，曲推全度之恩，雖小陋以無能，必激昂而論報。葵藿之志，向白日以長傾，江漢之流，朝滄海而不息，皇天后土，鑑臣此言。」回詔曰：「省所上表，幷進奉御服․衣帶․銀器․合物等。卿志存恊輔，職在正封。稽首稱藩，務恊畏天之義，充庭祗貢，聿陳享上之儀。言念忠勤，不忘嘉嘆。所告奏事，續當報諭。」甲午，醮于闕庭。丙申，以文公仁叅知政事，金富軾爲政堂文學修國史，林景淸知樞密院事，李俊陽同知樞密院事，任元敱爲樞密院副使。
0029:九年[编辑]
0030:○(辛亥)九年春正月乙巳，金遣李鉅烈，來賀生辰。丁未，宴于重華殿。庚戌，鉅烈還，附表以謝。乙卯，御史雜端鄭漸等上䟽，論時政得失。
0031:二月丙子，移御仁德宮。己卯，賜元子名昌，遣使賜禮物，權設東宮位於中書門下廳事，受詔。王御政事堂東帳殿觀禮，仍宴宰樞、臺諫。辛巳，齊安公偦卒。
0032:三月辛丑，設佛頂道場于天成殿。甲辰，制：「文官常叅以上及翰林、史館、國學、寶文閣、式目、都兵馬、迎送都監、行營錄事、軍候員，武官四品以上，各上封事，言軍國利害。」戊午，慮囚。庚申，右散騎常侍鄭俊侯，知御史臺事李周衍等上疏，論事。癸亥，制：「無伐木，無麛無卵，掩骼埋胔，葺東西大悲院、濟危鋪，以救民疾。」甲子，禁諸生治老莊之學。
0033:夏四月丙子，王如安和寺。戊寅，改元子名徹。以崔濡、鄭俊侯爲左右詹事。壬午，移御壽昌宮。己丑，宋都綱卓榮，來奏云：「少師劉光世遣將黃夜叉，將大兵過江，擊破金人，橫尸蔽野，降三千人，半是漢人。自兩浙，至河北，僅平安，皇帝駐蹕越州，改建炎五年，爲紹興元年。」王以榮所奏狀，示宰輔曰：「前者，侯章、歸中孚來請援，不能從，又楊應誠欲假道入金，又不從。自念祖宗以來，與宋結好，蒙恩至厚，而再不從命，其如信義何？」崔弘宰等皆言：「遣一介行李告奏便。」辛卯，制曰：「尙書戶部，卽古大司徒之職，其以五典，敎民。」乙未，再雩。
0034:五月戊戌，制：「每四孟月初，視朝，命官讀時令。」辛丑，大雨。甲辰，中書門下奏：「今重脩宮闕，令兩府宰樞監督，此所謂十羊九牧，宜減員數。」從之，以平章事崔弘宰，叅知政事文公仁，知樞密院事林景淸董其役。丙午，制令百官，各寫太祖誡百寮書，藏于家，以訓子孫。乙丑，太白晝見，經天百餘日。
0035:六月丙寅朔，王如奉恩寺。己卯，慮囚。庚辰，設菩薩戒道場于重華殿。制曰：「傳曰，國之將興也，視民如子，將亡也，視民如草芥。故先王以不忍人之心，行不忍人之政。去冬營宮，三道伐木，民死於役者頗衆。宜發官粟，賻其妻子。」丁亥，叅知政事李璹卒。己丑，慮囚。
0036:秋七月癸卯，慮囚，減死罪五十六人，杖配有人島。丁巳，幸王輪寺。己未，太白經天。
0037:八月丁卯，移御仁德宮。壬申，召兩府宰臣于便殿，問軍國事。丙子，日官奏：「近來，巫風大行，滛祀日盛，請令有司，遠黜群巫。」詔可。諸巫患之，歛財物，貿銀甁百餘，賂權貴。權貴奏曰：「鬼神無形，其虛實恐不可知，一切禁之未便。」王然之，弛其禁。乙酉，西北面兵馬使奏：「金主率兵三萬，到東京，其意難測。」王命臺省知制誥，各上封事。辛卯，遣持禮使閣門祗候庾僓，如金東京。癸巳，遣兵部郞中王洙如金，賀天淸節。
0038:九月丙申，以李公壽檢校太師守太傅門下侍中判吏部事，崔思全守太尉門下侍郞平章事，金珦檢校太尉守司空門下侍郞同中書侍郞平章事，並仍令致仕。加崔弘宰判吏部事，崔滋盛檢校司空中書侍郞判兵部事，文公仁檢校司徒中書侍郞平章事西京留守使，金富軾檢校司空叅知政事，崔濡爲兵部尙書翰林學士承旨，任元敱同知樞密院事。丁酉，直門下省安稷崇，右諫讓李伸，中書舍人林存，左司諫崔諴等奏曰：「東京持禮使書狀官崔逢深，本武擧人，書狀非其任。又嘗大言：『國家與我壯士千人，則可入金國，虜其主來獻。』其狂妄如此，竊恐生事，不宜遣之。」伏閤固爭三日，不允。戊戌，太白晝見。庚子，王如安和寺。癸丑，慮囚。壬戌，庾僓以金主幸東京，不達而還。
0039:冬十月甲子朔，設佛頂道場于天成殿。癸酉，幸法王寺，設百座道場三日，命內外齋僧三萬。庚辰，王妃任氏生子晧，遣御史大夫任元濬，賜敎書禮物。
0040:十一月己亥，遣禮部郞中高唐愈如金，謝賀生辰。庚戌，遣尙衣奉御李仲衍如金，賀正。乙卯，移御壽昌宮。
0041:十二月辛未，復遣持禮使庾僓，如金東京。壬申，慮囚。壬午，加崔弘宰檢校太傅，崔濡判翰林院事，任元敱爲左散騎常侍。己丑，設般若道場于重華殿。
0042:十年[编辑]
0043:○(壬子)十年春正月己亥，金遣永州觀察使高成山，來賀生辰。壬寅，始修宮闕。癸卯，宴金使于仁明殿。己酉，高成山還，附表以謝。
0044:二月癸酉，移御仁德宮。乙亥，移御壽昌宮。辛巳，遣禮部員外郞崔惟淸，閤門祗候沈起如宋，上表曰：「屬兩聖之遠征，旣不能奔問官守，及大人之繼照，又未得稱慶闕庭。曏於戊申，年，國信使楊應誠欲假道入金，命雖出於重嚴，事固難於承禀，尋差單介，冒貢忱誠。又於庚戌，年，王政忠來傳詔旨，有『俟休邊警，當問騁期』之語。臣體訓旨之丁寧，不敢致朝宗之禮，感恩靈之優渥，切欲伸歸嚮之勤，遂陳螻蟻之心，控告雲天之鑑。上尊周室，媿莫追晋伯之前功，內屬漢庭，冀不失朝鮮之舊事。」壬午，幸西京，行過國學，諸生迎謁前路。養正齋生崔光遠上䟽，言時事。
0045:三月癸巳，設仁王道場于長樂殿。甲午，幸大華宮。丙申，宴群臣于乾龍殿。庚子，移御九梯宮。辛丑，幸永明寺。壬寅，御麒&#91;4&#93;麟閣，命國子司業尹彦頣，講易乾卦，令承宣鄭沆，禮部郞中李之氐，起居注鄭知常等問難。癸卯，命鄭沆講禮記中庸篇，又命題，使大學博士郭東珣等十八人賦詩。丙午，設仁王道場于顴風殿。庚戌，御長樂門外帳殿，閱射。己未，金東京持禮使烏彦貞來。
0046:夏四月己巳，以睿宗忌辰，如長慶寺行香。辛未，守太尉判秘書省事金富佾卒。壬申，設藏經道場于天成殿。甲戌，以鄭沆、尹彦頤、鄭知常，再赴經筵講經，並賜花犀帶一腰。丙戌，御龍舟于大同江，以忌月，樂懸而不作，鄭知常奏：「禮有忌日，未聞有忌月。若有忌月，則有忌年矣。請作樂，以副都人士女之望。」制可。
0047:閏月甲午，至自西京，赦，入御仁德宮。乙未，移御壽昌宮。丁未，賜崔光遠等及第。
0048:五月丙子，御史大夫任元濬等，以貢院試題錯誤，上奏，請追奪今年及第名牌，改試。不報，元濬等退而待罪，臺空凡七日。又國學生井彦伯等五十人上書，請改試，命國子司業李之氐，宣諭諸生曰：「謗訕朝政，固有常刑，今姑赦之。汝等宜精修行藝，以待來選。」癸未，崔惟淸等還自宋，回詔曰：「朕省方南國，通道東藩。載嘉享上之恭，重有觀光之請，歸視事於宰旅，將效勤誠，會諸侯於塗山，更慚寡德。爰卽乘輿之所幸，以須信使之來庭，顧秋塞馬肥，或戒嚴之未暇，而春潮舟穩，庶利涉以無虞。」
0049:六月庚寅朔，王如奉恩寺。丙申，平章事崔滋盛，吏部侍郞林存罷。甲辰，設菩薩戒道場于重華殿。
0050:秋七月庚午，復以崔滋盛爲中書侍郞同平章事。京城饑，穀貴物賤。銀甁一事，直米五碩，小馬一匹一碩，牸牛一頭四斗，布一匹六升，街巷餓殍相望。
0051:八月己酉，左正言朴挺蕤伏閤上䟽，言事三日，不報。壬子，彗見，長三尺。
0052:九月甲子，王如安和寺。辛未，慮囚。壬申，出御天壽寺。
0053:冬十月甲午，移御國淸寺。丙申，還御大明宮。辛亥，御崇文殿閱射，中者賜物有差。
0054:十一月甲子，移御壽昌宮。己卯，制曰：「朕以凉德，獲承祖業，適當衰季，累更變故，夙夜勉勵，庶幾中興。訓有之曰：『積數萬歲，必得冬至甲子，日月五星，皆會于子，謂之上元，以爲曆始，開闢以來，聖人之道，從此而行。』今遇十一月初六日冬至，夜半値甲子，爲三元之始，可以革舊鼎新。爰命有司，擧古賢遺訓，創西京大華闕。咨！爾三事大夫百官庶事，共圖惟新之政，以增永世之休。」庚辰，御明仁殿，下制曰：「朕以幼冲卽位，未堪家多難。雖臨政而願治，不遑康寧，固無德以處宜，凡所施爲，不克當天心。是以，山崩水湧，變異繼作，慄慄危懼，若將隕于深淵。尙賴耆舊忠義之臣，匡救之力，革去舊釁，一新政理。顧以不能處置，事無大小，動輒害於國體者，多矣。然所大惜者，惟丙午，一事耳。粤惟外家，形勢熾甚，僭忒過度，不可沮止，圖爲不軌，竊窺神器，祖宗基緖，幾至墜失。故出於不得已，聽有司之議，徇法定罪。噫！大義滅親，古亦有之，然親親之恩，天性自然，每一念來，痛心切骨。抑所謂黨與者，雖附權托勢，豈其一切，與圖不軌。故數下寬宥之令，而有司不體朕心，上言不己，必欲罪以不臣。至使人心扇動，中外騷然，懼罪憂憤，致傷和氣。除已流竄者，定罪書名于史籍外，凡所有刑駁文簿，藏在有司者，悉皆焚之外庭，蕩滌瑕垢，大開自新之路。自今以後，文武之臣，惟以是非善惡，褒貶黜陟，不復汚以前事。如拓俊京，罪惡極重，然其功亦有可錄，法當功罪相除，可還其子職田。除蔡碩、李侯進外，其妻子不復坐。此亦罪人不孥之義也。書曰：『令出惟行，不惟反。』自丙午，以來，下旨數四，而有司，不肯奉行。臣不行君令，國體所以漸輕也，朕甚患之。自今以後，若有敢言此事者，以違制論。」
0055:十二月庚子，慮囚。丁未，以金富軾守司空中書侍郞同中書門下平章事，李俊陽爲尙書左僕射，李寵麟叅知政事，崔濡爲吏部尙書知樞密院事。
0056:十一年[编辑]
0057:○(癸丑)十一年春正月癸亥，金遣高陳可，來賀生辰。
0058:二月庚子，移御仁德宮。癸卯，臨軒，冊封元子徹爲王太子，冊曰：「易以一索爲長男之位，記以三善爲世子之禮。古之王者，曷嘗不封立上嗣，以固宗廟社稷之本，以定君臣父子之分。咨！爾元子，天賦英銳之性，幼挺岐嶷之表。雅不好弄，自知嚮學，讀書若宿習，揮翰若神助。德行恊於元良，天序當於儲貳，必能承匕鬯之嚴，塞中外之望。今遣使，冊爾爲王太子。於戱！惟至仁，可以主重器，惟作善，可以保令名。爾其愼時習，敏厥修，䟽遠邪佞之人，親近方正之士。惟忠孝之是務，非禮義而勿踐，丕承祖宗之耿光，以永邦家之景業。」甲辰，移御壽昌宮。乙巳，遣韓惟忠、李之氐如宋謝恩，行至洪州海上，遇風幾覆，貢篚霑濕，不達而還。
0059:三月庚申，幸普濟寺。丙寅，慮囚。庚午，移御仁德宮。以封王太子赦，還御壽昌宮。
0060:夏四月己丑，以文公仁判尙書兵部事監脩國史，崔濡叅知政事判尙書工部事兼太子少保，任元敱叅知政事判翰林院事，林景淸爲尙書右僕射，任元濬同知樞密院事，韓惟忠爲樞密院副使。庚寅，移御大明宮。乙未，王如安和寺。甲辰，制曰：「恒陽作沴，亢旱爲災。竊恐政令煩苛，刑法慘酷，或困于獄，人不堪其苦。京官及兩京留守、兩界兵馬使、諸道按廉使，親監牢獄，挺重囚，出輕繫。」戊申，設金剛經道場于崇文殿七日。
0061:五月乙丑，詔曰：「朕以薄德，適遭厄會，宮室燒焚，倉廩空匱，朝廷未正，風俗淆薄。而政理寡術，施設乖方，上下人心，日益頑鄙，遠近民業，日益彫殘，夙夜恐懼，不遑寧處。今諫官奏曰：『京畿山野，蝗虫食松。』此盖國多邪人，朝無忠臣。天意若曰：『居位食祿無功如蟲矣。救之不早，則兵起，擧有道，置高位，災可消也。』古人云：『臣安祿位，玆謂貪，厥災，虫食根。德無常，玆謂煩，虫食葉。不黜無德，虫食本。與東作爭，虫食莖。蔽惡生孽，虫食心。』昔晋武帝，寵任賈充、楊駿，有虫蝗，此不黜無德之効也。梁大同初，蝗食松栢葉，京房曰：『食祿而不益聖化，天視以虫。虫無益於人而食萬物，此公卿食祿，無益之應也，天災以類而見。知臣莫若君，請進賢，退不肖，而剛斷不疑。』此乃有司善則稱君，過則稱己，引咎自陳耳。朕求理雖切，而德實不類，政弊民殘。旣不能知人，可用者遺之，無用者陞之，庸人鄙夫，濫進列位，營私害公，貨賂大行，公道閉塞，爲害滋久。其懷忠袍節，可以裨益者，畏害喑黙，隨俗進退，此上天所以降災異也。今宰輔群公，引古論列者，方將善善惡惡，激淸國事者也，朕雖不敏，昌言讜議，敢不樂從？凡有內外官僚，其有貪汚謀利，暴惡殘人，或懦怯不肖，無益有損者，非不知之。然不敎而誅，謂之虐，習俗已久，遽置罪責，朕所不忍，有司宜丁寧告諭，使之自新。苟不革心，長惡不悛者，勿論親疎貴賤，皆繩以法，其有淸白奉公，節義殊異者，宜各褒擧。」丙寅，集巫三百餘人于都省廳，祈雨。壬申，徙市。御崇文殿，命平章事金富軾講易、尙書，使翰林學士承旨金富儀，知奏事洪彝敍，承宣鄭沆，起居注鄭知常，司業尹彦頤等問難。甲戌，命金富儀講書洪範。戊寅，命尹彦頤講中庸。
0062:六月乙酉，王如奉恩寺。庚寅，慮囚。戊戌，設菩薩戒道場于崇文殿。己亥，又聚巫，禱雨。辛丑，令百僚，設齋以禱。乙巳，再雩。庚戌，三雩。制曰：「近來，世道漸降，風俗澆薄，不孝不友，或棄孤幼，去妻妾，或居憂遊蕩，父母骸骨，權攢寺宇，至有累年不葬者。宜令有司，檢察治罪，如有貧不能襄事者，官給葬費。」辛亥，左遷崔弘宰守司空右僕射，以李俊陽爲中書侍郞平章事。
0063:秋七月甲子，御壽樂堂，命金富軾講易乾卦，丁卯，又講泰卦。辛未，大雨。庚辰，移御壽昌宮。
0064:八月壬辰，幸普濟寺。辛丑，幸外帝釋院。賜金于蕃等及第。
0065:九月甲寅，遣禮賓少卿鄭澤如金，賀天淸節。戊午，王如安和寺。乙丑，幸妙通寺。丙寅，慮囚。庚辰，門下侍中致仕李瑋卒。
0066:冬十月辛丑，設百座道場，命內外齋僧三萬。丙午，親饗年八十以上老人，及孝順，節義，鰥寡，孤獨，篤廢疾者，賜物有差。丁未，金東京回謝使殿中侍御史高安元來。
0067:十一月戊午，遣郞中金永錫如金，謝賀生辰。甲子，移御延慶宮。遣愼和之如金，賀正。丁卯，移御壽昌宮。癸酉，以文公美判吏部事。甲戌，起居郞鄭知常奏：「長公主年壯，不可久留大內，請出嫁。」戊寅，兩日並出。以崔允儀爲殿中內給事，李仲孚爲起居舍人。
0068:十二月己亥，以金富軾判兵部事，崔濡判禮部事，任元敱判工部事，林景淸守司空，任元濬爲禮部尙書知樞密院事，金富儀爲吏部尙書，康侯顯爲御史大夫。
0069:十二年[编辑]
0070:○(甲寅)十二年春正月丁巳，金遣諫議大夫張浩，來賀生辰。辛酉，幸神衆院。乙亥，祭籍田，始用大晟樂。戊寅，白虹貫日。己卯，以淨心爲三重大統知漏刻院事賜紫。
0071:二月乙酉，白氣貫日。移御仁德宮。丁亥，宴群臣于延康殿。故事，封王太子則設宴，値國家多事，至是乃行。丙申，移御壽昌宮。癸卯，幸西京，至馬川亭，親從將軍金勇馬驚若有物，驅之急，逸過駕前，勇墜地幾死。己酉，駕至大同江，御龍船，宴扈從宰樞侍臣，及西京留守官。忽北風暴起，船上帷幕器皿，皆震動，天氣大寒，王遽起更衣，促駕入宮。
0072:三月甲寅，移御大華闕，駕初發，暴風揚塵，人馬不能前，執傘者亦不能行。王手執幞頭入闕，風小止。甲子，慮囚。丁卯，至自西京，入御壽昌宮。壬申，以孝經、論語，分賜閭巷童稚。
0073:夏四月己丑，王如安和寺。丁酉，以任元敱爲中書侍郞平章事。戊戌，隕霜。丁未，慮囚。
0074:五月庚戌朔，集巫于都省，禱雨。辛酉，賜許洪材等及第。丙寅，詔曰：「近者，天變異常，旱災亦甚，夙夜憂慮，不知所爲。惟爾三品以上，各上封事，陳弊政民瘼，無有所諱。」戊辰，禱雨于諸陵，及廟社山川。王謁太祖眞殿，流涕告曰：「臣實不德，不能率先王之成憲，政不足以亮天地和陰陽。是以，天降之災，三月雪，四月霜，加以雷震人物，四十餘所。彌月不雨，赤地千里，民不聊生，餓殍相枕。罪實在臣，蒼生何辜？庶幾洗心悔過，祖訓是式。詩曰：『父母先祖，胡寧忍予。』伏望，聖慈眷顧，召集和氣，鼓舞萬靈，霈然下雨。使予小子與群臣百姓，並受其福，神亦永有所依。」又移御大明宮，下詔曰：「旱災方深，田野枯槁，恐失有年之望，以貽艱食之憂，慮有無辜，誤滯牢獄。其犯二罪，除刑遠流，流以下罪，悉皆原免。」徙市。己巳，再雩。戊寅，地震。
0075:六月己卯朔，集巫二百五十人于都省，禱雨。東京地震。庚辰，王如奉恩寺。辛巳，御大明宮壽樂堂，命翰林學士金富儀講月令。太白晝見，經天。甲申，震西京大華闕乾龍殿。庚寅，慮囚。辛卯，幸靈通寺，禱雨。癸巳，設菩薩戒道場于崇文殿。甲午，御壽樂堂，命翰林學士鄭沆講詩七月篇。己亥，親醮闕庭。
0076:秋七月甲子，命寶文閣直學士尹彦頤講月令。庚午，幸王輪寺。乙亥，大雨三日。是月，遣內侍鄭襲明，鑿河于洪州蘇大縣。以安興亭下海道，爲衆流所激，又有岩石之險，往往覆舟。或有獻議：「由蘇大縣境，鑿河道之，則船行捷利。」遣襲明，發旁郡卒數千人鑿之，竟未就。
0077:八月庚辰，移御壽昌宮。庚子，御明仁殿，命翰林學士金富儀，講書說命。壬寅，召山僧繼膺，講華嚴經。丙午，遣借禮部侍郞朴景山如金，賀天淸節。
0078:九月丁未朔，幸長源亭。癸丑，王以文敬太&#91;3&#93;后忌辰，幸敬天寺行香。庚申，慮囚。
0079:冬十月戊子，白虹貫日。庚寅，移御國淸寺。甲午，入御大明宮。丁酉，下詔曰：「舜曰：『咨！爾二十有二人欽哉！惟時，亮天工。』盖非欽哉，則有怠忽之患，非惟時，則有後時之悔。夙夜匪懈，欽哉之謂也，時哉不可失，惟時之謂也，能欽哉惟時，以亮天工，則功之所以成也。今聞，百官無思盡瘁以仕國，多以逋慢而曠職，是以，朝廷空，事務廢。是由元首叢脞，故股肱惰，庶事墮，固其所也。然太甲賴伊尹以興，桓公得管仲以覇。凡百君子各揚其職，同寅恊恭，興事造業，以亮天工，致朕於無過之地，於國，有無疆之休，豈不美哉。」
0080:十一月丙午朔，移御壽昌宮。戊申，遣員外郞金永寬如金，謝賀生辰。壬戌，遣戶部員外郞李軾如金，賀正。自十月，至是月，太白晝見，經天。
0081:十二月戊寅，右正言黃周瞻希妙淸、鄭知常意，奏請稱帝建元，不報。
0082:十三年[编辑]
0083:○(乙卯)十三年春正月乙巳朔，日食，密雲不見。戊申，妙淸、柳旵、等以西京反。辛亥，以金富軾爲元帥，討之。壬子，訛言：「西京兵，至金郊驛。」西郊居民驚懼，皆挈家入城。金遣桂州管內觀察使高春等，來賀生辰。甲寅，斬金安、鄭知常、白壽翰。乙卯，西京將軍一孟亡來，告賊狀甚詳，王拜官，賜居第。乙丑，詔曰：「朕觀，自古有國家者，孰不欲致治長久&#91;5&#93;，而治亂相尋者，盖緣時君之明暗，政敎之得失也。朕以幼冲卽政，素無知人之明，偏聽近習之說，致有西都之亂，俯仰深思，不勝痛悔。惟爾臺省侍從之臣、朝野有志之士，論列平西之策及時政之失，朕躬之愆，無有所諱。」西人斬妙淸及柳旵，遣分司大附卿尹瞻，請降。辛未，西京趙匡，復叛。
0084:二月壬午，白虹貫日。庚寅，中書侍郞平章事致仕金珦卒。丁酉，門下侍郞平章事致&#91;6&#93;仕崔弘宰卒。辛丑，金報哀使檢校右散騎常侍王政來。癸卯，王受詔，詔曰：「上天降禍，大行皇帝，遘疾彌留，奄棄萬國，攀慕哀號，不克勝處。朕欽承彝訓，繼迫輿情，以眇眇之躬，嗣丕丕之業。卿緬聞訃音，諒極悲凝，盆勵乃心，同底於理。」
0085:閏月丁未，報哀使還，附表陳慰。乙卯，遣少卿金端，侍御史李時敏如金，弔喪。壬戌，下詔曰：「罪已勃興，魯史嘉大禹之德，改過不吝，商書載成湯之明，今率前脩，以成其美。朕以後侗之眇，繼先世之豊，長於深宮之中，暗諸經國之務。憂勤夙夜，雖增若涉之懷，制馭奸雄，尙乏先幾之見，屬崇德之跋扈，更丙午，之擾攘，鑾輿播遷，宮室焚蕩。上辱祖宗之委寄，每辜基業之延洪。適有陰陽之人，出從鎬邑，加之左右之薦，待以大賢。朕誠不明，遂忒其說，乃創大華之新闕，以期祖業之重興。不思一己之勞，屢訪西巡之駕，而吉祥之應盖寡，灾異之生浸多，訖無明徵，空速衆謗，無成乃已。朕方戒於聽從，彼昏不知，日有懷於怨望。擅興軍馬，囚械官員，以天開，表其年元，以忠義，號其軍額，公然徵集兵卒，意欲陵犯上都。變出不圖，勢將莫遏，自古大逆之罪，孰與西都之人？呂刑三千，論罪莫先於無上，舜功二十，知人實本於去凶。是用先誅內應之奸，遂有元戎之遣。然且約無掩擊，待以歸降，何逆命之至深，乃嬰城而固拒。久勞於外，士卒經時而未還，不已于行，饋餉屬途而弗絶，衆庶勞止&#91;7&#93;，遠近騷然。況今慮已妨農，久稽月捷，興言及此，莫知所然。履霜堅冰，過本馴致，痛心疾首，罪實在予。所冀，在庭之臣，勤王之卒，奮其膂力，殲厥群凶，上慰寡人之心，次釋三韓之憤。然後，共補不逮，有望於將來，永言自新，幾無於二過。所有悔過自責之詔，布告中外，咸使聞知。」壬申，幸普濟寺。
0086:三月乙酉，遣戶部尙書金仁揆，禮部郞中王昌胤如金，賀登極。壬寅，幸現聖寺，移御壽昌宮。
0087:夏四月丁未，以鄭旌淑爲尙書左僕射鷹揚軍上將軍。癸丑，王如安和寺。乙卯，禘于太&#91;3&#93;廟。
0088:六月癸卯朔，王如奉恩寺。己未，宋遣廸功郞吳敦禮來曰：「近聞西京作亂，倘或難擒，欲發十萬兵相助。」
0089:秋七月庚寅，移御仁德宮。丁酉，慮囚。
0090:八月壬子，御天成殿，召兩府大臣及侍從官侍坐，命翰林學士鄭沆，讀唐鑑。戊午，移御壽昌宮。
0091:九月壬申，幸普濟寺。乙亥，吳敦禮還，王附奏曰：「西京之賊，已殲渠魁，餘黨嘯聚，據險自固。欲速攻破，慮多殺傷，按兵圍城，以待其降，賊勢日窘，破在朝夕。竊念，海外小邦，邊鄙細故，豈足上煩威靈。故不敢控告。今特遣使，問助兵可否，雖上感大朝字小之意，但理有不便，難以承當。況海洋萬里，險不可測，天兵東下，恐非便宜，所下指揮，乞行追寢。」丁丑，王如安和寺。癸巳，遣文承美、慮顯庸等，賫牒如宋。
0092:冬十月丙午，遣戶部郞中康福輿如金，謝賀生辰。己酉，移御仁德宮。幸法王寺，設百高座道場，仍命內外，齋僧三萬。癸丑，幸外帝釋院。移御壽昌宮。
0093:十一月癸酉，以韓惟忠爲禮部尙書同修國史，李仲爲工部尙書知制誥，又以林景淸守司空尙書左僕射樞密院使判三司事，仍令致仕。己卯，以任元濬爲吏部尙書，金富儀爲刑部尙書寶文閣大學士。甲申，遣員外郞郭東珣如金，賀正。丁酉，遣郞中文公元如金，賀萬壽節。
0094:十二月甲辰，慮囚。庚戌，太白晝見，經天。丙寅，以崔濡守司空中書侍郞平章事，任元敱判刑部事，金克儉爲尙書左僕射，任元濬爲樞密院事，金富儀知樞密院使知制誥，李仲同知樞密院事。
0095:十四年[编辑]
0096:○(丙辰)十四年春正月乙亥，金遣泰州管內觀察使蕭綬，來賀生辰。
0097:二月壬寅，設天帝釋道場于明仁殿三日。丙辰，金遣使，來告太皇太后喪，擧國素服三日。丁巳，金富軾會諸軍，攻西京，城陷，趙匡自焚死。戊午，富軾奉表獻捷。丙寅，幸長源亭。丁卯，遣殿中監尹彦植，左司諫崔允義如金，吊祭。
0098:三月己巳，遣左承宣李之氐，殿中少監林儀下詔，獎諭征西將帥。賜金富軾衣服、鞍馬、金帶、金酒器、香藥，金正純金帶，四軍兵馬使、副判官以下，銀、絹、綾羅有差。西京內外，老疾幼弱，不能自存者，量給米賙恤，又按行城內外寺院祠墓，曾經破毁者，並令修葺。癸未，以金富軾檢校太保守太尉門下侍中判尙書吏部事。乙酉，以陳淑爲禮部尙書同知樞密院事兼太子賓客。
0099:夏四月己亥朔，還御壽昌宮。庚子，金富軾凱還，王謁景靈殿，告平西賊。丁未，王如安和寺。
0100:五月甲戌，中軍兵馬使奏：「樞密院副使韓惟忠不顧國家安危，凡兵機動，輒防遮。」貶忠州牧使。己卯，以西京平赦，詔曰：「朕聞，古典云：『無赦之國，刑必平。』然今國家灾厄之所致，實由朕之不德。西都人無故犯順，不得已行師問罪，勞弊甚重，殺傷人命，亦不少矣。由是，夙夜恐懼，不敢遑寧，庶幾優渥之澤，普被於民，咸與惟新，以格善祥。其犯大辟以下，悉皆原之。從軍將卒，有功者及陣亡者，依丁亥，年論賞，兩京閒驛吏，賜復一年。侍御史金阜，內侍黃文裳，校尉盧資挺奉命，陷賊見害，賜其子爵一級，無子，賜姪壻一人。尹瞻、韋瑾英在城中，不與賊同謀，見殺，賜其子爵一級。」
0101:六月戊戌，王如奉恩寺。辛亥，慮囚。己未，太白晝見，經天。
0102:八月乙卯，幸長源亭。
0103:九月乙亥，遣金稚規、劉待擧如宋明州，牒云：「伏審，近商客陳舒，賫到公憑：『今來夏國差到使人，欲同使臣，前去高麗議事，差遣陳舒往高麗，於本國掌管事務官處，密諭此意，仍取回報前來。』惟三韓，自漢唐以來，世事中原，易其衣裳，習其禮義，况我祖宗，內附二百年于玆，受累聖待遇之恩，至深至厚，豈不欲一心，以守藩臣之度哉？而與金國，疆域相接，不得已請和，設聞遣使，與夏人偕來議事，必爲陰與爲謀，因此猜怒，兵出有名，則小國成敗，未可得知。若微我爲之藩屛，則淮浙之濱，與金爲隣，固非上國之利也。又上國因興師，取道於我，則彼亦由此以行，然則沿海諸縣，必警備之不暇矣。頃楊尙書至，只欲與彼講好，非有兵革之事，尙不能副稱使旨，至今擧國待罪者，豈有他哉。其勢如前所陳耳。伏望執事，熟計之，無使小國，結怨於金，上國亦無唇亡齒寒之憂，幸甚。」宋明州回牒，略云：「奉行在樞密院剳字奏勘會，昨遣吳敦禮賫詔書，兼令商人陳舒前去，蓋緣朝廷，自祖宗以來，眷待諸國，恩義甚厚，至靖康兵火之後，使命稍艱。近者，夏國密使到都督行府。因遣敦禮講明舊好，且聞，彼與金切隣，因臣使往來，當得兩宮安問耳。至興兵應援，假途徂征，皆敦禮等，專對之辭，非朝廷指授，宜深見諒，無致自疑。」
0104:冬十月乙未朔，遣大府少卿申至冲如金，謝賀生辰。辛丑，盜竊元陵祭器，殺守陵三人。丙午，幸天壽寺。甲寅，還宮。丙辰，知樞密院事金富儀卒。
0105:十一月丙子，移御仁德宮。遣少卿李有開如金，賀正。己丑，遣禮部侍郞李仁實如金，賀萬壽節。庚寅，樞密院知奏事鄭沆卒。
0106:十二月辛丑，慮囚。庚申，以崔濡爲太子太保，金克儉、李資德、任元濬並叅知政事，陳淑爲兵部尙書知樞密院事。
0107:十五年[编辑]
0108:○(丁巳)十五年春正月己巳，金遣中書舍人吳激來，賀生辰。
0109:二月戊申，移御壽昌宮。
0110:三月丁卯，幸長源亭。戊辰，以任元敱檢校太保守司徒判秘書省事。乙亥，西京地震。戊子，賜李信等及第。以任元濬爲中書侍郞同中書門下平章事判刑部事，李資德判戶部事，康侯顯爲吏部尙書知門下省事判工部事。
0111:夏四月辛丑，王如敬天寺。癸卯，出御天壽寺。甲寅，還宮。金稚規、劉待擧回自宋，詔云：「干戈震擾，老稚轉移，賴前好之不忘，憫吾民之久寓，假舟楫之利，旣獲以歸返，盧井之安，各得其所。尙慮遺氓之多有，更煩惠澤以哀斯，俾涉信潮，盡離遐嶠。畫疆而守，雖有限於封圻，愛人之心，諒無分於南北，有嘉誠節，深副朕懷。」乙卯，雨雹。
0112:五月乙亥，巷市。己卯，禱雨于廟社。己丑，又祭天禱雨。庚寅，大雨。
0113:六月壬辰，王如奉恩寺。庚子，慮囚。乙巳，設菩薩戒道場於明仁殿。
0114:秋七月丙子，門下侍中致仕李公壽卒。
0115:九月乙丑，慮囚。丙寅，王如安和寺。丁卯，出御長源亭。
0116:冬十月乙卯，還宮。
0117:閏月戊寅，設百座道場於宣慶殿三日，命中外齋僧三萬。
0118:十一月癸巳，遣兵部員外郞柳昴如金，謝賀生辰。庚子，遣工部員外郞魯洙，賀正。戊申，遣禮部郞中李亮如金，賀萬壽節。丁巳，靑赤暈貫日，太白晝見，經天。
0119:十二月甲子，以崔濡守司徒太子太傳，金克儉守司空叅知政事太子少師，李資德、任元濬叅知政事太子少保，陳淑爲兵部尙書知樞密院事，崔溱爲左散騎常侍樞密院副使太子賓客。壬申，判國子監事文公仁卒。
0120:十六年[编辑]
0121:○(戊午)十六年春正月甲午，金遣永州管內觀察使杜誼來，賀生辰。
0122:二月癸亥，遣持禮使閤門祗候崔沔如金東京。甲子，設消灾道場于明仁殿五日。乙亥，王如興王寺。壬午，詔曰：「帝王之德，謙遜爲先。故老子曰：『王公自稱孤、寡、不穀。』漢光武詔，上書不得言聖，仲尼亦不居仁聖。而今臣下尊君推美，稱謂過當，甚不合理。今後，凡上章䟽，及公行案牘，毋得稱神聖帝王。」
0123:三月戊戌，以陳淑爲右僕射，李仲爲吏部尙書判御史臺事。庚子，慮囚。宋商吳迪等六十三人持宋明州牒來，報徽宗皇帝及寧德皇后鄭氏崩于金。壬子，賜李大有等及第。
0124:夏四月癸亥，王如興王寺。丁卯，雨雹。
0125:五月甲午，幸普濟寺。庚子，命有司錄囚，詔曰：「朕以寡昧，獲在尊位，無德享天，無恩及物。綱紀日廢，人民凋瘵，夙夜祗懼，不敢遑寧。願以至誠，格天地之和氣，宜令有司備物，致祭國內名山大川。自五月十六日昧爽前，內外大辟以下罪，悉原之，前配流者量移。諸色軍人、雜類，賜物有差。令中外官司及按察使等，揚淸激濁，救民疾苦。」庚戌，改諸殿閣，及宮門名，御書額號。會慶殿改宣慶，乾德改大觀，文德改修文，延英改集賢，宣政改薰仁，膺乾改乾始，長齡改奉元，宣明改穆淸，含元改靜德，萬壽改永壽，重光改康安，乾明改儲祥，宴親改穆親，玄德改萬寶，明慶改金明，慈和改集禧，五星改靈憲，正陽改肅和，壽春宮改麗正。望雲樓改觀祥，宜春改韶暉。閶闔門改雲龍，神鳳改儀鳳，春德改棣通，大初改泰定，會同改利賓，昌德改興禮，左右承天改通嘉，延壽改敦化，長寧改朝仁，宣化改通仙，開慶改皇極，景陽改陽和，金馬改延明，天祐改紫宸，通天改永通，安祐改純祐，興泰改芬芳，陽春改廣陽，太&#91;3&#93;平改重明，百福改保和，通慶改成德，東華改麗景，西華改向成，永安改興安，大淸改淸寧，左右宣慶改敷祐，左右延祐改奉明。唯慶寧殿、秘書閣不改。
0126:六月乙卯朔，王如奉恩寺。甲子，慮囚。己巳，睿宗貴妃王氏薨。
0127:秋八月乙卯，以金富軾判禮部事，李仲叅知政事判三司事，崔溱爲兵部尙書知樞密院事，金正純、李之氐爲樞密院副使。壬戌，出御興王寺薦福院。中書侍郞平章事李資德卒。戊辰，謁顯宗、文宗眞殿。
0128:冬十月壬戌，移御國淸寺。甲子，還新闕，先是，以宮闕經火，命有司葺之。是日，百官陳賀，置酒便殿，諸王、宰樞、從官皆侍，夜分乃罷。丁卯，設般若道場於大觀殿三日。
0129:十一月乙酉，金東京知禮賓司事夏睦來，報聘。己丑，遣刑部員外郞金臣璉如金，謝賀生辰。甲午，遣考功員外郞劉邦遇，賀萬壽節。癸卯，幸集賢殿，命金富軾，講易大畜、復二卦，令諸學士，問難。王執經而聽，仍賜宴，夜分乃罷。
0130:十二月己未，以金富軾檢校太師集賢殿大學士太子太師，崔濡爲門下侍郞平章事，任元敱檢校太傅，李仲爲檢校司徒守司空尙書左僕射判戶部事太子少師，李之氐爲御史大夫同知樞密院事，金正純同知樞密院事。癸亥，設消灾道場於明仁殿五日。
0131:〈世家卷第十六〉
fascicle:017
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:仁宗三[编辑]
0003:十七年[编辑]
0004:○(己未)十七年春正月戊子，金遣高州管內觀察使耶律寧來，賀生辰。壬辰，宴金使于大觀殿。乙未，幸神衆院。
0005:二月戊午，大赦，制曰：「朕承先君之末命，襲累世之丕基，德薄任重，不能制御。致使權臣跋扈，灾禍發作於丙午，二月，靈聖祠宇，祖宗神御，路寢府庫，焚盡無遺。朕俯仰慚兢，不遑寧處，今者，賴天地之陰扶，臣民之協力，重修訖功，以戊午，歲冬十月入御，斯爲慶之莫大。宜與民而同休，普推恩澤，布及中外，自大辟以下罪，悉原之。」庚午，宴群臣於大觀殿，賜馬人一匹。丙子，幸普濟寺。
0006:三月甲申，門下侍郞平章事致仕崔思全卒。辛卯，出御興王寺薦福院。癸巳，慮囚。乙巳，召金富軾、崔溱等，置酒，命富軾讀司馬光遺表及訓儉文。
0007:夏四月丁卯，隕霜。己巳，雨雹。庚午，還壽昌宮。
0008:五月甲申，謁景靈殿。甲午，親醮闕庭。丙申，幸普濟寺。乙巳，雨雹。丙午，慮囚。
0009:六月庚戌，王如奉恩寺。甲寅，賜崔伋等及第。癸亥，王受菩薩戒于明仁殿。戊辰，慮囚。
0010:秋八月辛亥，出妃李氏卒。辛酉，幸外帝釋院，遂幸九曜堂。庚午，幸普濟寺。
0011:九月壬午，遺祗候崔思永如金東京。甲申，王如安和寺。
0012:冬十月庚申，設佛頂道場於明仁殿。己巳，幸王輪寺。乙亥，設百座道場於宣慶殿三日，飯僧三萬。
0013:十一月庚辰，左常侍康英俊等上䟽，論事十餘條。壬午，遣刑部員外郞陳灌如金，謝賀生辰。癸未，親享耆老及孝順、節義、篤癈疾者。甲午，遣尙衣奉御崔時允如金，賀正。庚子，遣戶部員外郞王正彪如金，賀萬壽節。辛丑，以金若溫守太傳門下侍中判戶禮部事，仍令致仕。甲辰，叅知政事致仕金克儉卒。
0014:十二月丙辰，慮囚。丁巳，設消灾道場於明仁殿四日。辛未，以任元敱爲西京留守使，崔溱叅知政事，李之氐知樞密院事，王冲爲樞密院副使。
0015:十八年[编辑]
0016:○(庚申)十八年春正月癸未，金遣泰州管內觀察使完顔昺來，賀生辰。乙酉，宴金使于大觀殿。
0017:二月壬戌，門下侍中致仕金若溫卒。甲子，幸外帝釋院。甲戌，以陳景甫爲尙書右僕射上將軍，尹珍爲兵部尙書上將軍。
0018:三月丙子朔，出御興王寺薦福院。丁酉，慮囚。
0019:夏四月乙巳朔，以任元敱判尙書兵部事，李仲爲中書侍郞平章事，崔溱爲右僕射判刑部事，任元淑爲禮部尙書簽書樞密院事。甲寅，還新闕。丁卯，親禘于太&#91;1&#93;廟，加上九廟尊謚。又遣使十二陵，加上大王王后尊謚，還御闕庭，下詔曰：「朕承祖宗重大之業，夙夜祗懼，不敢遑寧。惟德不類，遭時多難，頃者，西人無故犯順。不得已，行師問罪，而賴祖宗假手之力，誅流罪人，西土復定。今者，躬行禘享，推美加號，庶幾恩澤，布及中外。其犯公流、私徒以下罪者，悉原之，二罪以上，除刑流配，前流配者，量移。」
0020:五月丙子，金東京知禮賓司事王杲來報聘。戊戌，賜彭希密等及第。
0021:六月甲辰朔，王如奉恩寺。戊午，王受菩薩戒于大觀殿。
0022:閏月丁亥，設金經道場於金明殿，禱雨。己丑，聚巫又禱。辛卯，親禱于法雲寺。壬辰，慮囚。丁酉，醮于宣慶殿，禱雨。戊戌，親禱于外帝釋院。
0023:秋七月庚午，幸普濟寺。
0024:八月戊寅，中書侍郞平章事崔濡卒。丁酉，幸妙通寺。
0025:九月戊申，王如安和寺。壬子，幸普濟寺。乙卯，慮囚。
0026:冬十月戊戌，設佛頂道場於明仁殿五日。庚子，遣刑部員外郞朴純冲如金，謝賀生辰。
0027:十一月丁未，遣刑部員外郞黃周瞻如金，賀正，禮部侍郞崔誠賀萬壽節。
0028:十二月丙寅，以李之氐爲禮部尙書，金正純爲兵部尙書，王冲同知樞密院事。
0029:十九年[编辑]
0030:○(辛酉)十九年春正月丙午，王太子冠。丁未，金遣同知宣徽院事趙興商來，賀生辰。庚戌，宴金使于大觀殿。壬戌，幸神衆院。己巳，金報皇帝受尊號，改元皇統。
0031:二月癸巳，幸普濟寺。
0032:三月辛丑，幸王輪寺。丙午，幸外帝釋院。壬子，以康滌爲禮部尙書簽書樞密院事，仍令致仕。
0033:夏四月癸酉，遣禮部侍郞權適，右司諫金永若如金，賀上尊號。適等至金境，金人以妨農時，不許入，乃還。戊寅，王如安和寺。丙戌，白暈貫日。
0034:五月壬子，司空瑜卒。
0035:六月戊辰朔，王如奉恩寺。壬午，王受菩薩戒于明仁殿。
0036:秋七月己亥，溟州道監倉使李陽實遣人入蔚陵島，取菓核木葉異常者，以獻。
0037:八月乙亥，以瑊檢校司空上柱國。丙戌，幸王輪寺。
0038:九月壬寅，王如安和寺。辛亥，還壽昌宮。壬戌，幸普濟寺。復遣權適、金永若如金。
0039:冬十月癸巳，設百高座道場于禁中三日，飯僧三萬。
0040:十一月乙巳，遣李之茂如金，謝賀生辰。己酉，遣朴台進如金，賀正，柳軌賀萬壽節。
0041:十二月庚寅，以任元敱、李仲爲門下侍郞平章事，崔溱爲中書侍郞平章事，金仁揆爲左僕射叅知政事，李之氐爲政堂文學判翰林院事，金正純、王冲知樞密院事，崔灌同知樞密院事。
0042:二十年[编辑]
0043:○(壬戌)二十年春正月辛丑，金遣肇州防禦使烏陵錫嘏來，賀生辰。壬寅，以金良秀爲刑部尙書上將軍，李祿千爲工部尙書上將軍。丙午，宴金使于大觀殿。癸丑，諫官劾奏：「秘書少監寶文閣待制金精，嘗詣樞密金正純第，使酒詬罵，請罪之。」落寶文閣待制，諫官又奏：「罪重罰輕，請罷其職。」從之。丁巳，幸神衆院。
0044:二月乙丑朔，幸外帝釋院。己卯，燃燈，金使請觀樂，館伴金端，奏請許之。臺諫固諫，又彈端及掌奏承宣裴景誠，不聽。辛卯，遣金巨公如金東京。
0045:三月己酉，賜高儔等及第。庚申，幸普濟寺。
0046:夏四月己巳，以任元敱判尙書吏部事。癸酉，王如安和寺。己丑，幸外帝釋院。
0047:五月丙申，叅知政事金仁揆卒。庚戌，金遣大府監完顔宗禮，翰林直學士田瑴來，冊王。戊午，王受詔于宣慶殿，詔曰：「九儀錫命，禮本於周官，諸侯稱王，事從於漢制。卿世遵信約，躬踐令猷，肇從嗣守之初，克謹稱藩之義，累年于此，一德不渝。宜封冊之遂行，飭使軺而往使，恪守爾典，恭聽朕言。今遣使冊命，仍賜九旒冠一頂，九章服一副，玉珪一面，金印一面，玉冊一副，象輅一，馬四匹，別賜衣襨&#91;2&#93;、匹段&#91;3&#93;、器用若干，鞍轡馬三匹，散馬四匹。」冊曰：「昔先王，疆理天下，錫命六服，率因世守，用丕協于大公。肆朕君臨，若稽隆古，亦惟崇德象賢，以奉若天道。咨爾楷，英氣邁往，淑質純茂。粤自早歲，以孝友誠敬，事親有聞，逮其纘承，祗德彌邵。眷爾先哲，克篤忠貞，以謹事大邦，懷保惠訓，載祀數百，用詒燕于爾躬。爾亦迪知忱恂，夙夜兢翼，芟刈崇激。式克敬典，乃增裕于前烈，朕甚嘉之。越玆旣累年，而典冊未稱，大懼怫鬱公議，今遣使持節冊命爾爲儀同三司柱國高麗國王，永爲我藩輔。於戱！惟天難忱，惟命不于常，人之攸好德，降之百祥。義之不庸，彊自取弱，勿矜于貴，勿溢于富，勿敢怠于宴康。聽予一人之猷訓，以嚮受多福，其以有民世享，豈不偉歟？」又加開府儀同三司上柱國，詔曰：「朕恭承先業，奄有庶邦，賓實以名，勉徇樂推之意。由中及外，惟均大賚之恩。奕世撫封，象賢嗣爵，夙篤尊王之義，宜膺進秩之榮。屬使傳之往馳，申命書而用錫，尙綏厥位，永孚于休。」故事，受冊命，必於南郊，今宗禮等，奉朝廷指揮，始於王宮，頒詔。
0048:六月癸亥，王如奉恩寺。辛未，宴金使于大觀殿。丙子，王受菩薩戒于大觀殿。
0049:秋七月辛丑，始行金皇統年號，命有司告于太&#91;1&#93;廟及十二陵。
0050:八月庚辰，幸王輪寺。丁亥，出御長源亭，有一婦抱雙生男，謁于路，賜布二十匹。
0051:九月丙申，幸敬天寺。
0052:冬十月戊辰，御長源亭西樓，閱射，中者賜物有差。甲戌，幸彰信寺，遂如天壽寺。乙亥，還御新闕。庚辰，遣同知樞密院事崔灌，諫議大夫崔惟淸如金，謝冊命。乙酉，有事于太&#91;1&#93;廟，赦。丁亥，遣崔褎偁如金，謝賀生辰。
0053:十一月辛卯，金東京飛騎尉蒲察忠安來，報聘。癸巳，遣使八道，察訪州縣官吏能否。戊戌，遣李永章如金，進方物。辛丑，遣李陽升，賀正。癸丑，遣安正脩如金，賀萬壽節。
0054:十二月乙丑，王以重脩功畢，如奉恩寺。丙戌，以任元敱監修國史，李之氐守司空左僕射判禮部事，金正純守司空知門下省事判刑部事，韓惟忠爲左僕射樞密院事判三司事，王冲爲吏部尙書。
0055:二十一年[编辑]
0056:○(癸亥)二十一年春正月己丑朔，日食。乙未，金遣洺州防禦使蕭嗣貞來，賀生辰。戊戌，宴金使于大觀殿。壬寅，以池錫崇爲兵部尙書，崔孝升攝工部尙書。癸卯，幸神衆院。
0057:二月甲申，幸外帝釋院。丙戌，幸王輪寺。
0058:夏四月丁卯，王如安和寺。戊辰，隕霜雨雹。丁亥，幸普濟寺。
0059:閏月乙巳，納王氏爲太子妃。丁未，賜太子妃詔書、禮物，遂召廣平候源，司徒溫，平章事任元敱，曲宴于密殿。甲寅，幸外帝釋院。
0060:五月丁卯，延德宮火。
0061:六月丁亥，王如奉恩寺。戊子，以王妃任氏有疾，設消灾道場於大觀殿五日。庚寅，命太子，設寶星道場於修文殿三日。庚子，王受菩薩戒于大觀殿。戊申，還壽昌宮。壬子，以廣平候源守太保廣平公，司徒溫守太尉江陵侯。
0062:八月乙未，出御長源亭。
0063:九月庚申，幸慶天寺。癸酉，以裴景誠知吏部事。景誠爲承宣，取倡女爲妻，諫官言：「景誠內行如此，不可居喉舌之職。」改除知御史臺事。諫官又言：「風憲，尤非所宜。」論執不已，故有是命。
0064:冬十月壬戌，王還壽昌宮。
0065:十一月乙卯，設百座道場於宣慶殿三日，飯僧三萬。己未，遣兵部員外郞林仲如金，謝賀生辰。丁卯，遣李德壽如金，進方物。辛未，遣尙食奉御尹彦旼，賀正。乙亥，遣庾弼，賀萬壽節。
0066:十二月癸未，太史奏：「太&#91;1&#93;陽當食。」不虧。壬辰，中書侍郞平章事致仕崔滋盛卒。丁未，以李之氐叅知政事判西京留守事，金正純叅知政事。
0067:二十二年[编辑]
0068:○(甲子)二十二年春正月己未，金遣大府監蕭隷來，賀生辰。庚申，王齋宿南郊。辛酉，祀圓丘。壬戌，宴金使。庚午，幸神衆院。乙亥，親耕籍田，赦，群臣表賀。
0069:二月丁亥，幸外帝釋院。乙未，戶部尙書致仕許載卒。己亥，宴群臣於大觀殿，賜馬人一匹。甲辰，詔復齊民孝悌力田者。庚戌，出御長源亭。
0070:三月庚辰，還壽昌宮。
0071:夏四月辛卯，王如安和寺。戊戌，幸普濟寺。庚戌，雨雹。
0072:五月壬子，賜金敦中等及第。
0073:六月辛巳朔，王如奉恩寺。己丑，慮囚。乙未，王受菩薩戒于明仁殿。
0074:秋七月庚申，王妃任氏生子晫，百官表賀。
0075:八月辛丑，幸普濟寺。丙午，出御長源亭。
0076:九月癸亥，慮囚。甲戌，以旗頭軍羅信刃傷所生，棄市。乙亥，閱射於西樓，丁丑，亦如之。
0077:冬十月庚辰，還壽昌宮。戊子，設百座道場於宣慶殿三日，飯僧三萬。甲午，親饗耆老男女，及孝順、義節、鰥寡、孤獨、篤癈疾者，賜物有差。王行視孝子，親問行實，感惻出涕。
0078:十一月甲寅，遣左司郞中朴義臣如金，謝賀生辰。甲子，遣衛尉少卿高瑩夫如金，賀正。
0079:十二月癸未，王聞金主幸東京，遣秘書監郭東珣，往聘，丁亥，又遣少府少監金龜符，進方物。辛卯，遣戶部侍郞崔子英，賀萬壽節。戊戌，以崔溱爲太子太傅，金正純爲尙書右僕射西京留守使兼太子少傅，韓惟忠叅知政事判工部事兼太子少傅，王冲爲樞密院事、判三司事，朴挺蕤爲樞密院副使兼太子賓客。
0080:二十三年[编辑]
0081:○(乙丑)二十三年春正月癸丑，金遣翰林直學士趙洞&#91;4&#93;來，賀生辰。乙卯，親設道場於脩文殿。丙辰，宴金使於大觀殿。壬申，幸神衆院。甲戌，幸外帝釋院。
0082:二月丁亥，樞密院副使朴挺蕤來。
0083:三月庚戌，遣閤門通事舍人徐恭，如金東京。甲寅，幸王輪寺。設佛頂道場於明仁殿五日。丁巳，慮囚。辛未，以崔梓同知樞密院事兼太子賓客。壬申，幸普濟寺。
0084:夏四月戊寅，賜李資謙諸子，穀六百石。己丑，雨雹。
0085:五月丙辰，政堂文學叅知政事李之氐卒。辛酉，設消灾道場于修文殿四日，慮囚。乙丑，賜趙文振等及第。丙寅，幸外帝釋院。
0086:六月乙亥朔，日食。丙子，王如奉恩寺。己丑，王受菩薩戒于大觀殿。金橫宣使太府監完顔思海來。壬辰，宴金使于大觀殿。
0087:秋七月北界昌、朔、龜、義、靜、龍、鐵等七州，及西海道海州，蝗。
0088:八月己卯，以韓惟忠判尙書禮部事脩國史太子少保，王冲守司空叅知政事判工部事太子少保，崔灌爲樞密院事判三司事，李仁實同知樞密院事太子賓客。丙戌，叅知政事金正純卒。
0089:九月庚戌，王如安和寺。癸丑，慮囚。
0090:冬十月丁丑，幸普濟寺。甲申，設百座道場於宣慶殿三&#91;5&#93;日，飯僧三萬。
0091:十一月丙午，右常侍裴景誠，諫議大夫崔諴等上䟽言事，不報。郞舍皆乞罷歸，省中爲空二日。乙卯，幸法雲寺。丙辰，金東京承信校尉飛騎尉王好古來報聘。
0092:閏月壬申，遣借衛尉卿井彦深如金，謝賀生辰。丙子，遣借戶部侍郞安綽裕，謝橫宣。癸未，遣借殿中少監李之正，賀正。甲申，遣借禮賓少卿李仁威，進方物。庚寅，遣借禮部侍郞芮樂全，賀萬壽節。
0093:十二月壬戌，金富軾進所撰《三國史》。丙寅，以任元敱守太保判西京留守使，崔溱爲門下侍郞平章事，韓惟忠爲中書侍郞門下平章事太子少師，王冲、崔灌爲尙書左右僕射，崔梓爲戶部尙書知樞密院事。
0094:二十四年[编辑]
0095:○(丙寅)二十四年春正月丁丑，金遣衛州防禦使完顔昇來，賀生辰。戊寅，王命太子，引禮部侍郞鄭襲明，講書大禹謨。壬午，宴金使於大觀殿，遂不豫。丁亥，赦二罪以下。辛卯，王疾篤，卜曰：「資謙爲崇。」，遣內侍韓綽，徙置資謙妻子於仁州。壬辰，百官就禱于普濟寺，飯僧二千。甲午，又禱于十王寺。己亥，禱于廟社。
0096:二月癸丑，燃燈，停作樂。乙卯，平章事任元敱與百官，會宣慶殿，禱于皇天上帝曰：「天遠而幽，固難議擬，人微且賤，可表信誠，輒磾犬馬之悰，仰黷神明之鑑。昔者，武王在位，遘疾不瘳，周公作書，以身請代，古今雖異，忠義則同。此臣等所以泣血書辭，呼天請命者也。惟冀蒼旻，曲從悃愊，願以吾王之疾，移於臣等之軀，使歷數以更增，致宗祧之有托。則臣等敢不蹈自新之路，謝旣往之愆。迪上則陳善而閉邪，爲民則興利而除害。不作貪惏之行，勿爲詭詐之方，淸白惟勤，死生無變。苟渝盟於異日，必見殛於明神。」丙辰，巫覡謂：「拓俊京爲崇。」追復俊京門下侍郞平章事，召還其子孫，官之。戊午，赦。己未，晋康伯演卒。庚申，以巫言，遣內侍奉說，決金堤郡新築碧骨池堰。甲子，王疾大漸，傳位于太子晛，制曰：「朕以凉德，叨纘丕業，臨深馭朽，不知所圖。大降之孽，疾疹不瘳，上懼天心，下愧民望，夙夜靡遑，思免厥咎。庶政萬機，不可久曠，神器大寶，不可暫虛。太子晛，處震之長，重離之明，元良之德，格于上下。是故，惟先王立愛之模，法三代與子之義，付之重任，主之三韓，必能稽若典章，以凝庶績。自今已往，凡軍國事務，並取嗣君處斷。」丁卯，遺詔曰：「朕荷皇天之眷命，承列聖之遺休，撫有三韓，二十五載。今者，憂勤積慮，疾恙累旬，有加無瘳，遂至大漸。於戱！聖哲之道，知其存亡，佛老之言，一乎生死，此盖事之必至，理之自然。歸者順變以不留，存者抑哀而善孝，此天下之達道也。咨！爾王太子晛，忠孝之美，天資夙成，德業之隆，人望攸屬，可卽王位。喪服，以日易月，山陵制度，務從儉約。思蹈聖賢之懿則，無忝祖宗之耿光。文武百寮，同心恊德，贊襄國政，保乂王家。布告中外，咸知朕意。」遂薨于保和殿，移殯于乾始殿。在位二十四年，壽三十八。上謚恭孝，廟號仁宗，葬于城南，陵曰長陵。高宗四十年，加謚克安。
0097:金富軾評價[编辑]
0098:○史臣金富軾贊曰：「仁宗自少，多才藝，曉音律，善晝畵。喜觀書，手不釋卷，或達朝不寐。及卽位，聞明經申淑貧甚，召入內侍，受春秋經傳。性又儉約，嘗不豫，宰樞入內問疾，所御寢席，無黃紬之緣，寢衣無綾錦之飾。初年，宮中宦寺，及內僚之屬甚多，每黜以微罪，不復補，至末年，不過數人。日再視事，或奏事者稽遲，必使小臣趣之。專以德惠安民，不欲興兵生事。及金國暴興，排群議，上表稱臣，禮接北使甚恭，故北人，無不愛敬。詞臣應制，或指北朝爲胡狄&#91;6&#93;，則瞿然曰：『安有臣事大國，而慢稱如是耶？』，遂能世結歡盟，邊境無虞。不幸資謙恣橫，變生宮闈，身遭幽辱，然以外祖之故，曲全其生，至如拓俊京，亦棄過錄功，俾保首領，斯可以見度量之寬矣。故其薨也，中外哀慕，雖北人聞之，亦且嗟悼，廟號曰仁，不亦宜哉。惜乎，惑妙淸遷都之說，馴致西人之叛，興師連年，僅乃克之，此其爲盛德之累也。」
0099:金莘夫評價[编辑]
0100:○史臣金莘夫曰：「睿廟末年，屬念房帷，馴致外家貪恣之行。仁宗幼冲卽位，宰相韓安仁等不能長慮却顧，潛奪其權，而悁忿生事，反被竄戮，徒使奸兇跋扈，毒流三韓。至於射黃屋，焚寢廟，脅至尊，置私第，殺戮左右，倂奪國衡。祖宗之業，幾於墜地，可以鑑矣。又惑於凈心壽翰陰陽之說，卒致西都之叛逆者，何也？盖以天性，一於慈愛，優游不斷故耳。是以，典刑未正於丙午，之逆類，處置不均於西都之叛民。又深信浮屠，增益生民之弊，惜哉！其不喜遊宴，減省宦寺，恭儉以飾身，誠信以交隣，雖古帝王，何以加焉。」
0101:毅宗一[编辑]
0102:毅宗莊孝大王，諱晛，字日升，古諱徹。仁宗長子，母曰恭睿太后任氏，仁宗五年丁未，四月庚午，生。二十一年，封爲太子，二十四年二月丁卯，仁宗薨，受遺詔，卽位於大觀殿。
0103:三月甲申，葬仁宗于長陵。戊戌，尊母后爲王太后。
0104:夏四月庚戌，大雨雹。以王生日爲河淸節，受群臣朝賀。癸丑，東宮時僚屬，並加恩賞。乙巳，以任元敱爲門下侍中定安侯。戊午，御儀鳳樓，大赦。
0105:五月庚午，幸妙通寺。壬午，江陵侯溫卒。
0106:六月己亥朔，王如奉恩寺。雨雹。
0107:秋九月壬午，慮囚。平章事李俊陽卒，本全州吏，以淸白達。甲申，平章事韓惟忠卒，輟朝三日，以勤儉正直，見重於時。丙申，幸外帝釋院。
0108:冬十月戊戌，金遣淸州防禦使烏延遵禮，少府少監烏居仁來，祭仁宗，其文曰：「惟靈，撫有藩封，踐修遺訓，忠勤著於三世，功利被於一方。遽爾考終，玆焉茹嘆，式馳使傳，往致奠儀。庶其有知，歆此至意。」庚子，同知中京路都轉運司事蕭謙來，弔慰。壬寅，簽書會寧府事曹兗來，命王起復。癸丑，宴金使于大觀殿。甲子，設百座曾於宣慶殿，王親聽講經，遂幸毬庭，飯僧三日。
0109:十一月己卯，遣趙可仁如金，賀正。庚辰，設八關會，御幕次受賀，命去殿上女樂，遂幸法王寺。癸未，遣李陽實如金謝恩。乙酉，遣金陽晉，進方物。丙戌，攝行虞祭。平章事王冲乞致仕，詔：「冲淸儉公平，身尙康强，其賜几杖，令視事。」己丑，遣梁元俊如金，賀萬壽節。甲午，御史臺奏：「鴨江都部署副使尹粹彦及兵船十一艘，軍卒二百九人溺死，兵馬使不能指揮，以致於此，請罪之。」從之。
0110:十二月丙午，詔：「來丁卯，年燃燈，用正月望。」以二月，仁宗忌月，故改行之，爲恒式。丁未，醮本命于內殿。己酉，慮囚。乙卯，國子祭酒翰林學士權適卒。
0111:元年[编辑]
0112:○(丁卯)元年夏四月辛酉，幸外帝釋院。壬戌，雨雹。
0113:五月甲子，賜李愈昌等及第。庚午，宋都綱黃鵬、陳誠等八十四人來。丁丑，禱嗣于靈通寺，講華嚴經五十日。甲申，臺諫上章，言事。丁亥，臺諫以言事不報，歸第。王乃下毬杖各六，鞍二于御史臺，臺奉詔，鎖壽昌宮北門，以禁群小出入。王遊北園，謂左右曰：「吾擊毬之技，無復試矣。」已而，取毬擊之，人莫有及者。庚寅，臺諫，復就職。
0114:六月癸巳朔，王如奉恩寺。辛丑，慮囚。丁未，王受菩薩戒于明仁殿，又受菩薩戒于魂堂。
0115:秋七月甲子，命翰林學士崔惟淸，講書說命三篇，命參知政事崔梓等聽講，右司諫李元膺問難。是月，海州，蝗。太史奏：「太白自六月望後，晨見經天，今又連日晝見。」
0116:八月戊戌，太白晝見。己亥，夜，虎入大明宮。壬寅，命刑官，覆奏重刑。甲辰，日本都綱黃仲文等二十一人來。己未，平章事致仕任元濬卒。
0117:九月辛未，慮囚。壬申，虞祭于魂堂。癸酉，出御長源亭。甲申，太白經天二日。御西樓，觀擊毬戱。
0118:冬十月乙未朔，觀擊毬於西樓。丁酉，御西樓，觀擊毬凡四日。丙午，還宮。戊申，設百高座會於宣慶殿。己酉，幸百高座會，聽經，遂行毬庭，飯僧三日。己未，親饗老人、孝順、義節于毬庭。庚申，賜設鰥寡、孤獨、篤廢疾。
0119:十一月甲戌，設八關會，幸法王寺。乙亥，遣裴承古如金，賀正。丙子，西京人李淑、柳赫、崇晃等伏誅。初，金祭奠使還，淑等附書曰：「大國兵直到西京，請爲內應。」事覺誅之。丁丑，金遣完顔宗道來，賀生辰。庚辰，遣王軾如金，獻方物。甲申，王擊毬于北園。丁亥，遣朴翛&#91;7&#93;如金，賀萬壽節。刑部奏：「監察御史李玄夫，以雲興倉米十七石，與其義子，及富商，請徵還本倉，罷職禁身。」制可。
0120:十二月乙未，以李時敏爲左散騎常侍同知樞密院事。丁酉，知御史臺事文公裕，左正言鄭知源等三日伏閤，言事。甲辰，御史臺奏：「壽昌宮北門，嘗奉詔關鎖，散員史直哉，校尉鄭仲夫等擅開，出入自恣，請下吏。」王不聽，慰解之。戊申，慮囚。丁巳，以高兆基守司空上柱國，李仁實爲尙書右僕射參知政事判刑部事，金永寬爲吏部尙書樞密院使，林光知樞密院事，崔惟淸爲御史大夫同知樞密院使，庾弼爲樞密院知奏事吏部侍郞。
0121:二年[编辑]
0122:○(戊辰)二年春正月庚申朔，放朝賀。遣母弟暻及皓，告朔于虞宮。戊辰，設帝釋道場于修文殿七日。癸酉，燃燈，王如奉恩寺。丙子，以參知政事李仁實權判都兵馬事，知樞密院事林光爲都兵馬使。
0123:二月庚子，以池深爲右僕射兵部尙書鷹揚軍上將軍，權正鈞爲刑部尙書龍虎軍上將軍，于方宰爲戶部尙書左右衛上將軍。乙卯，進奉使王軾，還自金云：「金人言：『進奉表頭，不書王名，差使不書陪臣，命法司科罪。』」丁巳，設仁宗大祥齋于靈通寺，太后又設齋于奉恩寺，行香。戊午，以文公裕爲西北面兵馬使，安正修爲東北面兵馬使。
0124:三月己未朔，王如靈通寺，謁仁考眞殿。辛酉，右常侍崔諴，中書舍人崔允儀等，請黜內侍金巨公，宦者之淑等七人，王不聽。諴等伏閤力爭凡三日，乃從之。甲子，奉安仁宗神御于景靈殿。丙寅，以高兆基爲政堂文學判戶部事，金永寬知門下省事判工部事，林光爲樞密院使判秘書省事，崔惟淸知樞密院事判三司事，文公元同知樞密院事，李軾爲右僕射。丁卯，出御國淸寺，留十三日。壬申，以文公裕試右散騎常侍，改崔諴爲國子監大司成，崔允儀試禮部侍郞。乙亥，慮囚。庚辰，出御興王寺。乙酉，還壽昌宮。
0125:夏四月丙申，雨雹。
0126:五月癸亥，幸王輪寺。甲子，金遣完顔愼之來，命王落起復。丁卯，宴金使於大觀殿。庚午，大理卿完顔宗安，禮部侍郞蔡松年來，冊王爲開府儀同三司上柱國高麗國王。
0127:六月戊子，王如奉恩寺。辛卯，宴金使於大觀殿。癸巳，慮囚。辛丑，王受菩薩戒于大觀殿。金橫宣使孛散守道來。戊申，宴于大觀殿。
0128:秋七月乙丑，王上冊于王太后。丙寅，宴群臣。乙亥，大赦，賜文武官階爵。是月，良醞令同正宋彦升殺其妻，配有人島，檢校少監楊秀英，殺母弟，配海際縣。
0129:八月己丑，以獄空，設般若道場於典獄署五日。辛卯，納故奉御崔端女爲妃。是月，宋都綱郭英、莊華、黃世英、陳誠、林大有等三百三十人來。
0130:閏月丁卯，謁顯陵。庚午，御史臺伏閤，言事三日。癸酉，以任元淑爲中書侍郞同平章事，仍令致仕，任克忠爲樞密院副使，尹彦植守司空，金永錫爲修文殿學士，李之茂爲右諫議大夫。戊寅，謁昌陵。壬午，謁長陵。
0131:九月丙寅朔，賜柳庭堅等及第。丁酉，慮囚。
0132:冬十月丁卯，親祫&#91;8&#93;于太&#91;1&#93;廟，赦。初，李深、智之用，與宋人張喆同謀，深變名，稱東方昕，通書宋太&#91;1&#93;師秦檜以爲：「若以伐金爲名，假道高麗，我爲內應，則高麗可圖也。」之用以其書，及柳公植家藏高麗地圖，附宋商彭寅，以獻檜。至是，宋都綱林大有得書及圖，來告，囚喆、深、之用于獄，鞠之，皆伏。深、之用死獄中，喆伏誅，其妻皆配遠島。
0133:十一月乙酉朔，遣宋公贊如金，謝賀生辰。丁亥，遣李之和，謝落起復。戊子，尊仁宗次妃金氏，爲王太&#91;9&#93;妃延壽宮主。己丑，冊弟暻爲大寧侯，晧爲翼陽侯。庚寅，冊王妹上公主爲承慶宮主，二公主爲德寧宮主。乙未，遣許進升如金，謝橫宣。戊戌，設八關會，幸法王寺。己亥，遣李軾、金永夫如金，謝冊封，廉直諒賀正。辛丑，金遣高景山來，賀生辰。癸卯，遣殿中侍御史李公升如金，進方物。丙午，宴金使于大觀殿。丁未，遣金禮雄如金，賀萬壽節。以弟興王寺法尊玄曦，爲拯世僧統。
0134:十二月丙辰，宋商譚全、陳寶等十四人來。壬戌，王擊毬於北園。丁卯，以李仁實權判吏部事，高兆基權判兵部事。辛巳，以任元敱守太尉定安公，金富軾守太保樂浪郡開國侯，李仁實爲中書侍郞同平章事判吏部事，高兆基參知政事判兵部事，金永寬參知政事判工部事，尹彦頤爲政堂文學判刑部事，崔惟淸爲兵部尙書，文公元爲御史大夫知樞密院事判三司事，庾弼爲樞密院副使，金永錫爲吏部尙書，李之茂爲左諫議大夫，崔允儀知御史臺事。
0135:三年[编辑]
0136:○(己巳)三年春正月甲申朔，放朝賀。壬辰，設帝釋道場於修文殿七日。丙申，以方資壽爲工部尙書神虎衛上將軍。丁酉，燃燈，王如奉恩寺。癸卯，上王太后玉冊、金寶，曲宴于康安殿。戊申，閱兵。己酉，親醮二十七位神於內殿。
0137:二月丁巳，閱兵。甲子，親醮毬庭。丁卯，幸外帝釋院。庚午，選驍勇騎士十八人，觀擊毬于後庭。壬午，王以仁宗忌辰，如靈通寺，行香。
0138:三月癸未朔，日食。辛卯，出御長源亭。乙未，慮囚。丁酉，御西樓，觀擊毬三日。
0139:夏四月甲寅，還宮。辛酉，以李仁實守司空門下侍郞平章事，高兆基爲中書侍郞平章事，庾弼爲秘書監，金永錫爲三司使，崔諴爲工部尙書，鄭襲明爲翰林學士。己巳，雨雹。戊寅，王妃王氏生元子。己卯，禱雨于山川及諸神祠。辛巳，百官賀生元子。
0140:五月甲申，以元子生親告于景靈殿。辛卯，再雩。丁酉，親醮南斗于內殿。庚戌，守司空左僕射尹彦植卒。
0141:六月壬子朔，王如奉恩寺。乙丑，王受菩薩戒于大觀殿。戊辰，醮三界神於宣慶殿，以禳&#91;10&#93;蝗蟲。庚午，設般若道場於修文殿。
0142:秋七月壬辰，宴寶文閣學士文公裕，直閣高瑩夫于淸讌閣，略君臣之禮。丙申，又宴平章事高兆基等于淸讌閣。丙午，諫官伏閤，言事二日。宋都綱丘迪、徐德榮等百五人來。
0143:八月庚戌，宋都綱寥悌等六十四人來。丁巳，林大有、黃辜等七十一人來。己未，出御長源亭。庚申，宋都綱陳誠等八十七人來。壬申，御西樓，觀擊毬。以李公升爲右司諫知制誥，柳公林爲侍御史。癸酉，引見平章事高兆基，御史大夫文公元，中書舍人王軾，左承宣鄭襲明，置酒論國事，遂御西樓，觀擊毬。
0144:九月壬午，政堂文學尹彦頤卒。癸未，御西樓，觀擊毬。乙酉，又觀擊毬戲馬。丁亥，引見知門下省事崔惟淸，御史大夫文公元等六人，置酒，遂御西樓，觀擊毬。庚寅，慮囚。癸巳，御西樓，觀擊毬二日。丙申，夜，又御西樓，觀擊毬。庚子，幸觀德亭，閱兵，賜物有差。辛丑，宴宰樞侍臣。壬寅，閱兵。癸卯，還壽昌宮。
0145:冬十月甲子，設消災道場於大觀殿六日。壬申，設百座會於宣慶殿三日，飯僧于毬庭。
0146:十一月丁亥，遣李之中如金，謝賀生辰。己丑，設八關會，幸法王寺。辛卯，遣洪源滌如金，賀正。乙未，金遣完顔多祐來，賀生辰。遣持禮使金景元如金東京。辛丑，遣許純如金，進方物。丁未，遣韓靖，賀萬壽節。
0147:十二月戊午，慮囚。己未，以高兆基權判吏部事。甲子，檢校少府少監高元仁，盜所守官絹百八匹，罪當絞，以犯在赦前，杖脊配遠島。壬申，以王冲爲門下侍中，仍令致仕，高兆基判尙書吏部事，金永寬爲中書侍郞同中書門下平章事判尙書兵部事，崔惟淸參知政事判尙書刑部事，李彦林爲兵部尙書，文公裕試刑部尙書，金端爲左散騎常侍。
0148:四年[编辑]
0149:○(庚午)四年春正月己卯朔，放朝賀。壬辰，燃燈，王如奉恩寺。庚子，密進使朴純冲如金，不至而復。金平章政事完顔亮，弑其主亶，而自立，改元天德。辛丑，以池深守司空。
0150:九月丁丑，幸南京。太白晝見，經天二日。甲午，至自南京，赦。乙未，慮囚。築毬場于北園。
0151:冬十月癸卯朔，設仁王經道場於明仁殿，以禳&#91;10&#93;天災。丙午，閱兵于東郊。庚午，郞舍伏閤，言事三日。
0152:十一月丙子，遣曹晉若如金，謝宣諭。丙戌，設八關會，幸法王寺。丁亥，遣庾祿公如金賀正。己丑，金遣耶律羅松來，賀生辰。壬辰，遣韓縝如金，進方物。乙未，宴金使於大觀殿。遣林景猷，賀龍興節。丙申，御康安殿，命內侍祗候以下擊毬。
0153:十二月己酉，親醮十一曜於內殿。辛亥，以金永寬判吏部事，高兆基判兵部事。乙卯，慮囚。親醮天曹於內殿。癸亥，慮囚。戊辰，以金永寬監修國史知西京留守事，崔惟淸爲中書侍郞平章事，文公元參知政事，庾弼知樞密院事，崔諴爲兵部尙書，崔子英爲左散騎常侍同知樞密院事，李彦林爲工部尙書，金子儀爲右散騎常侍。壬申，設除夜道場於大觀殿。
0154:五年[编辑]
0155:○(辛未)五年春正月癸酉朔，放朝賀。丙戌，燃燈，王如奉恩寺。丙申，親醮二十七位神於內殿。
0156:二月戊申，門下侍中致仕金富軾卒。辛未，王如靈通寺。
0157:三月戊寅，以權正鈞爲兵部尙書，高兆基爲中軍兵馬判事兼西北面兵馬判事。己丑，幸妙通寺。壬辰，慮囚。樞密院知奏事鄭襲明卒。
0158:夏四月壬寅朔，參知政事致仕陳淑卒，輟朝三日&#91;11&#93;。甲辰，御明仁殿，視朝，謂諫臣曰：「自今欲每日視朝，凡庭諍之事，姑且除之。」故諫臣無庭諍者。丙午，雨雹。己酉，王以沈香木，命工刻成觀音像，置內殿，仍飯僧。丙辰，以崔惟淸判兵部事，文公元判刑部事，庾弼知門下省事，崔諴知樞密院事，文公裕爲禮部尙書，金端爲戶部尙書，安正修試刑部尙書。戊辰，少府少監韓令臣嘗爲典解庫判官，以私麤布，潛換官布三十匹，收職田，放還田里。癸酉，平章事致仕李仲卒，輟朝三日。乙亥，以旱禱雨于名山大川，及諸神祠。設佛頂道場於修文殿七日。丙戌，封第三妹爲昌樂宮主，第四妹&#91;12&#93;爲永和宮主。丁亥，封王妃王氏爲興德宮主。
0159:五月乙巳，親醮南斗于內殿。丁未，左諫議王軾等上䟽，論鄭敍等罪。己酉，親醮太一於內殿。辛亥，設消灾道場於宣慶殿五日。丙辰，召諫官於殿門，慰諭之，特引諫議王軾入便殿，賜酒宴，語從容。甲子，臺諫伏閤言事。丁卯，以金永寬守司徒判國子監事，文公元爲中書侍郞平章事判吏部事，庾弼參知政事判兵部事，金永錫爲政堂文學，崔子英知門下省事，崔諴判三司事，崔允儀爲御史大夫同知樞密院事，任克忠爲樞密院副使，劉碩爲樞密院知奏事，梁元俊爲左承宣，文公裕爲禮部尙書。
0160:六月庚午朔，王如奉恩寺。壬申，命寶文閣學士待制及翰林學士，日會精義堂，校冊府元龜。丙子，慮囚。壬午，金橫賜使少府少監蕭忠來。甲申，王受菩薩戒於修文殿。乙酉，夜，召入內侍李陽允，史官李仁榮等十三人於奉元殿庭，賜坐，給紙筆，王占韻，令賦石榴花七言四韻詩，限以燭刻。李陽允等七人中格，臨軒賜酒。翼日，又賜酒果於翰林院，仍賜絲絹有差。己丑，宴金使於大觀殿。癸巳，慮囚。甲午，王走筆賦禱雨詩，宣示諸學士。丁酉，以旱，禁扇。
0161:秋七月庚子，詔：「今年累月不雨，禾穀不登，內外人民，將至飢困，大可憂也。塗有餓殍，而不知發，豈爲政之道乎？都兵馬使與宰樞，其熟議救恤之方，使吾赤子，毋或飢餓。」辛丑，以李軾爲尙書左僕射參知政事，尋卒。壬寅，設龍王道場於貞州船上，禱雨七日。甲辰，詔文班四品以上，武班三品以上，設五百羅漢齋于普濟寺，禱雨。乙巳，醮七十二星於內殿。丙午，宋都綱丘通等四十一人來。丁未，雨。設消灾道場於修文殿三日。丙辰，以庾弼爲寶文閣提擧，金存中爲同提擧。乙丑，幸外帝釋院。宋都綱丘迪等三十五人，徐德英等六十七人來。
0162:八月壬申，宋都綱陳誠等九十七人來。癸酉，林大有等九十九人來。丙子，諫官及侍御史金諹等伏閤，言事三日，不報。癸未，省宰皆乞罪不視事。召文公元、庾弼、金永錫、崔子英，及諫官金子儀、王軾、朴翛&#91;7&#93;、李元膺、李陽伸、尹鱗瞻，臺官崔允儀、金諹、閔慤、韓靖，慰諭視事，皆不奉詔，夜二鼓乃退。乙酉，醮三界於內殿。丙戌，省宰及臺諫被召，詣闕待命，皆不報，省宰及御史大夫先退。王引騎士於後庭，伐鼓擊毬，正言李知深伏閤，力爭二日。丁亥，王遊北園，命騎士擊毬。庚寅，召省宰，謂曰：「已從臺諫所奏矣，然只黜鄭諴耳。」甲午，以崔允淑爲西北面兵馬使，劉邦支爲東北面兵馬使。
0163:九月乙巳，醮三淸於內殿。丙午，謁景靈殿。戊申，慮囚。甲子，幸妙通寺。
0164:冬十月戊辰，御康安殿，閱國馬。壬申，設百座會於宣慶殿，飯僧毬庭三日。乙酉，親祫&#91;8&#93;于太&#91;1&#93;廟，錄囚。
0165:十一月己亥，遣宋瓌如金，謝賀生辰。癸卯，遣趙端臣，謝橫賜。戊申，遣吳日就，賀正。庚戌，設八關會，幸法王寺。癸丑，金遣蕭子敏來，賀生辰。遣徐淳如金，進方物。戊午，宴金使於大觀殿。己未，遣崔應淸，賀龍興節。
0166:十二月壬午，慮囚。戊子，以文公元守司空，庾弼爲中書侍郞平章事，任克忠同知樞密院事，王軾爲御史大夫同知樞密院事，李彦林爲尙書右僕射，金澤試刑部尙書，安正修試工部尙書，李之茂知御史臺事。
0167:六年[编辑]
0168:○(壬申)六年春正月丁酉朔，放朝賀。辛亥，燃燈，王如奉恩寺。癸丑，御康安殿，觀綵棚伶官兩部樂。以前夕，已經燃燈大會，皆已撤去，王亟命復之。樂觀忘倦，至日午，乃罷。戊午，幸神衆院。
0169:二月庚午，親設齋于外帝釋院。乙未，王如靈通寺，遂幸興聖寺。
0170:三月丙申朔，地震。庚子，諫官伏閣言事三日，不報。壬寅，作佛事于明仁殿，王行香。丙午，放輕繫。戊申，醮于內殿。乙卯，宴于賞春亭，使伶官交奏雜戲。壬戌，詔曰：「旱魃爲虐，朕甚懼焉，將博採忠言，勵精求理，以召和氣。」於是，臺諫各上封事，指陳時政得失。
0171:夏四月乙丑朔，醮太一於內殿。丙寅，地震。丁卯，宴萬壽亭，至曉乃罷。壬申，醮北斗於內殿。丁丑，夜，宴于賞春亭。己卯，禱雨于山川及諸神祠。醮三界於內殿，太一於福源宮。庚辰，以文公元爲西京留守使，庾弼修國史，金永錫、崔子英檢校司徒，崔允儀爲修文殿學士，文公裕爲刑部尙書，金子儀爲禮部尙書，金澤爲工部尙書。辛巳，諫官伏閤，諫擊毬，不聽。諫官遂留宿翰林院，王賜酒慰諭，乃曰：「所言至切，何敢不從？」翌日，悉出群馬，命日官，塞北門。丙戌，禱雨于山川及諸神祠。庚寅，賜金儀等及第。丙申，夜，宦者給事李鈞，自投東池死，王痛惜泣下。
0172:五月壬寅，御大觀殿親試，賜劉羲等及第。甲辰，移御安和寺。
0173:六月甲子朔，王如奉恩寺。辛未，放輕繫。戊寅，王受菩薩戒。己卯，親醮太一于內殿。庚辰，饗飢饉疾疫人於開國寺。癸未，幸妙通寺，設摩利支&#91;13&#93;天道場。是日，還壽昌宮，醮七十二星於明仁殿。又醮天皇大帝、太一，及十六神，以禳&#91;10&#93;疾疫。
0174:秋七月甲午朔，禱雨于山川及諸神祠。醮三界於內殿。甲寅，宋都綱許序等四十九人來。乙卯，臺諫伏閤論諫，乃黜內侍十四人，茶房五人。丙辰，宋都綱黃鵬等九十一人來。
0175:八月丙寅，刑部，奏重刑，王與大臣，審覆斷之。己巳，宋都綱寥悌等七十七人來。庚午，醮三界於新闕。丁亥，設消灾道場於大觀殿五日。
0176:九月壬辰朔，設金剛經道場於大觀殿。戊戌，百官詣萬寶殿，賀太后坤寧節。庚子，御東池，選善射御者，觀射終日&#91;14&#93;。辛丑，放輕繫。丙辰，幸外帝釋院，設羅漢齋。
0177:冬十月癸亥，幸妙通寺。
0178:十一月戊戌，遣柳公材如金，謝賀生辰。庚子，遣朴彦樞，賀正。甲辰，設八關會，幸法王寺。金遣完顔持正來，賀生辰。遣李惇如金，進方物。壬子，宴金使於大觀殿。乙卯，遣閔慤如金，賀龍興節。
0179:十二月丙寅，以庾弼爲太子太師，崔允儀爲太傅。丁卯，平章事致仕崔灌卒，輟朝三日。辛未，放輕囚。乙亥，夜，王觀百戱于內殿。丙戌，以文公元、庾弼爲門下侍郞同平章事，金永錫爲中書侍郞平章事，崔子英參知政事，崔諴爲樞密院使，崔允儀知樞密院事，任克忠爲翰林學士，金子儀爲禮部尙書，文公裕爲兵部尙書，金澤爲刑部伺書，吳仁廣試工部尙書，金貽永知都省事。
0180:〈世家卷第十七〉
fascicle:018
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:毅宗二[编辑]
0003:七年[编辑]
0004:○(癸酉)七年春正月辛卯朔，放朝賀。癸卯，賜元子名泓，後改稱祈。甲辰，燃燈，王如奉恩寺。乙卯，出御長源亭。
0005:二月辛未，以于邦宰爲刑部尙書。癸未，還壽昌宮。己丑，王如靈通寺。
0006:三月乙未，幸普濟寺，設五百羅漢齋。辛亥，幸興聖寺。
0007:夏四月己卯，冊子泓爲王太子，赦。加內外文武兩班散職，兼賜田柴。丁亥，宴群臣於大觀殿。
0008:六月己未朔，王如奉恩寺。庚申，穆淸殿灾。癸酉，王受菩薩戒。甲申，移御安和寺。金告改天德五年爲貞元元年。
0009:秋七月丙申，還新闕。壬寅，設盂蘭盆齋於奉元殿。
0010:八月丙寅，御宣仁殿，論決重刑。甲戌，出御長源亭。賜郭元等及第。
0011:冬十月辛酉，御史臺伏閤論事。丁卯，王還宮。
0012:十一月己亥，設八關會，幸法王寺。庚子，耽羅縣徒上仁勇，副尉中連、珍直等十二人來，獻方物。壬寅，金遣少府監阿勒根彦忠來，賀生辰。是月，遣起居舍人崔婁伯如金，賀龍興節，禮部員外郞尹鱗瞻謝賀生辰。御史雜端李陽伸進方物，禮部員外郞朴儒賀正。
0013:八年[编辑]
0014:○(甲戌)八年春正月丙寅，以崔子英判兵部事，金永錫爲尙書左僕射判工部事。丁卯，燃燈，王如奉恩寺。乙亥，冊王弟旼爲平涼侯。丙子，出御長源亭。己卯，御慶豐殿，召扈從文臣，命賦靑郊驛獻靑牛詩。直翰林院金孝純等十四人合格，賜物有差，幷賜酒果。壬午，召知門下省事崔允儀，樞密院事任克忠，曲宴于陽和樓，夜艾而罷。
0015:二月辛亥，以仁宗忌日，飯僧于內殿。癸丑，幸敬天寺。
0016:三月丙辰，召崔允儀、任克忠、金存中等六人，曲宴于陽和樓。戊午，幸國淸寺。庚午，還宮。
0017:夏四月丙申，親褅于太&#91;1&#93;廟，赦。
0018:五月癸丑朔，日食。出御長源亭。參知政事致仕尹誧卒。閱兵于東郊。賜皇甫倬等及第。
0019:六月戊戌，金遣大府少監梁彬來，賜羊二千頭。
0020:秋九月創西京重興寺。
0021:冬十月庚辰朔，饗老人，又飯僧三萬。是月，開蘇泰縣河渠，未卒其功。
0022:十一月丙寅，金遣大府監李珪來，賀生辰。是月，遣金永寧如金，進方物，奉說，謝賀生辰，金仁愈謝橫賜。
0023:九年[编辑]
0024:○(乙亥)九年春正月辛亥，以大府卿崔褎偁爲西北面兵馬使，試刑部侍郞許純爲東北面兵馬副使。己未，飯僧于奉元殿。壬戌，燃燈，王如奉恩寺。乙亥，出御長源亭。
0025:二月丁亥，給事中閔慤，左司諫朴得齡等，伏閤論事，不報。乙巳，飯僧于內殿。丁未，出御敬天寺。
0026:三月壬戌，還宮。庚午，出御長源亭。癸酉，以崔子英權判尙書吏部事，崔允儀權判尙書兵部事。乙亥，出御國淸寺。
0027:夏四月庚子，還宮。
0028:五月丁未朔，日食。辛亥，端午，謁景靈殿。庚午，以崔子英判吏部事西京留守事。甲戌，以梁元俊知門下省事，任克忠爲樞密院使翰林學士承旨太子賓客。
0029:六月丁丑朔，王如奉恩寺。辛卯，王受菩薩戒於修文殿。乙未，以崔子英爲西北面兵馬判事兼判中軍兵馬事，崔允儀爲東北面兵馬判事兼判中軍兵馬事，文公裕副之。
0030:秋八月丙子朔，出御長源亭。宋明州，歸我漂風人知里先等五人。辛卯，幸國淸寺。丙午，召平章事崔子英，知門下省事梁元俊，起居舍人崔婁伯，左司諫朴得齡，左正言許洪材，右正言崔祐甫，訪問國政。
0031:冬十一月戊子，設八關會，幸法王寺。癸巳，金遣使來，賀生辰。是月，遣右司員外郞金純如金，賀龍興節，刑部員外郞金溫中謝賀生辰，戶部郞中崔子葩賀正，左司諫朴得齡進方物。
0032:十二月削司空璋爵。戊申，宴金使於大觀殿。宋歸我漂風人三十餘口。門下侍郞平章事庾弼卒。
0033:十年[编辑]
0034:○(丙子)十年春正月癸卯朔，放朝賀。丙辰，燃燈，王如奉恩寺。
0035:三月壬寅朔，幸國淸寺。壬子，置祈福道場于內殿。是月，以左承宣金存中爲太子少保。
0036:夏四月甲午，王如興王寺，轉華嚴經。初王無嗣，與妃金氏誓：「若生子，當成金銀字華嚴經四部。」及元子生，寫成二部，修興王寺弘敎院，藏之，改額「弘眞」，大設法會，以落之。丙申，還宮，赦大辟以下。凡從事法會者，皆職賞。
0037:五月辛亥，雨雹。
0038:六月辛卯，賜黃文莊等及第。
0039:秋七月丙寅，彗見東方。
0040:八月丁丑，以彗星未滅，赦二罪以下，流者量移。甲午，遣尙書韓縉如金，賀上尊號。
0041:九月乙巳，御史臺吏脫內官禁服，王怒，囚其吏。丁未，定安公任元厚卒。
0042:冬十月乙亥，設藏經道場于宣慶殿。壬午，飯僧五百于內殿。召平章事崔允儀、李之茂，知樞密院事申淑，右承宣李元膺，右副承宣金貽永，國子監大司成金永胤，寶文閣學士金永夫，知閤門事崔溫，給事中崔應淸，內侍殿中監崔褎偁，御史雜端金諹等，入穆淸殿，周覽善救寶、養性亭及御苑花卉，賜曲宴于冲虛閣。初王於大內東北隅，起一閣，扁曰：「冲虛」，金碧鮮明。又於內閤別室，居善藥，意欲廣治衆病，扁曰：「善救寶」。又搆亭其側，聚怪石、名花，扁曰：「養性」。
0043:閏月壬寅，以平章事李之茂爲太子太保，以代金存中。是月，金改貞元四年，爲正隆元年，避世祖諱，以豐字，代隆字，行之。
0044:十一月壬午，設八關會，幸法王寺。乙酉，金遣定遠將軍耶律遵禮來。辛卯，宴金使於大觀殿。
0045:十二月丙午，慮囚。乙丑，以東北面兵馬副使李公升爲樞密院左副承宣。
0046:十一年[编辑]
0047:○(丁丑)十一年春正月戊辰朔，放朝賀。庚辰，御睦親殿，召拯世僧統玄曦等二百餘僧，設齋祈福。癸未，召翼陽侯及宰臣崔允儀、李之茂等，置酒便殿，至翼日午時，乃罷。乙酉，出御長源亭。辛卯，王如國淸寺，遂幸敬天寺，有司以行在所狹隘，請去史官，王曰：「史官記予言動，不可暫離。」
0048:二月己亥，中書侍郞平章事致仕高兆基卒。戊申，王還宮。流弟大寧侯暻于天安府。癸丑，出御敬天寺。丁巳，彭夢齡等八人，群聚賭博，並流南州。
0049:三月壬申，移御長源亭。是夜，尙乘局灾，延及御輦。庚辰，移御天壽寺。癸未，流禮賓卿李仲齊，及家屬于南島。仲齊妻李氏，尙書福林之女，性惡，嘗語僕，有不臣語。僕妻素怨李，遂狀訴于宦寺以聞，王怒命近臣，面縛李氏以來，闔家流竄。自是，讒言交搆，王多疑群臣。
0050:夏四月丙申朔，闕東離宮成，宮曰壽德，殿曰天寧。又以侍中王沖第爲安昌宮，前參政金正純第爲靜和宮，平章事庾弼第爲連昌宮，樞密院副使金巨公第爲瑞豊宮。又毁民家五十餘區，作太&#91;1&#93;平亭，命太子書額。旁植名花異果，奇麗珍玩之物，布列左右。亭南鑿池，作觀瀾亭，其北構養怡亭，盖以靑瓷，南構養和亭，盖以椶。又磨玉石，築歡喜、美成二臺，聚恠石作仙山，引遠水爲飛泉，窮極侈麗。群小逢迎，民閒珍異之物，輒稱密旨，無問遠近，爭取䭾載，絡繹於道，民甚苦之。戊戌，命宰樞、臺諫、侍臣等，遊覽壽德宮，因賜酒食。庚子，王入御壽德宮。壬寅，御觀瀾亭，曲赦二罪以下，復鄭諴職，凡預營繕者，皆賞之。癸卯，幸普濟寺，遂移御天壽寺。乙巳，王以眞絲四百斤，買平章事文公元第，爲巡御所。甲寅，王還宮。甲子，榮儀奏曰：「來歲，國有災，宜修古寺，以禳&#91;2&#93;之。」王率百官，幸海安寺，相風水。
0051:五月壬申，御密殿，召見平章事崔允儀，右承宣李元膺等，賜犀紅鞓帶各一腰。是夜，王率內竪伶人，巡宴林亭，至曉不輟。癸酉，夜。亦如之。丙子，以朴純冲爲樞密院副使。王聞東海中，有羽陵島，地廣土肥，舊有州縣，可以居民，遣溟州道監倉殿中內給事金柔立往視。柔立回奏：「土多巖石，民不可居。」遂寢其議。甲申，幸觀靜寺，相風水，遂如國淸寺。乙酉，移御安和寺。
0052:六月戊申，金橫宣使大府卿張喆來。辛亥，至自安和寺。戊午，宴金使于大觀殿。
0053:秋七月戊子，宋商，獻鸚鵡、孔雀、異花。
0054:八月己亥，王還壽德宮。乙卯，幸摠持寺，召住持懷正，遊賞林亭，留題祈福詩二絶，宣視宰樞侍臣。扈從百官軍卒，露宿林壑，頗多愁嘆。懷正唯以呪噤得幸，恩寵無比，凡僧徒求職賞者，皆趣附賄賂，貪鄙無厭。辛酉，王欲置離宮於金吾衛堤上里，平章事崔允儀切諫，乃止。壬戌，出御長源亭。
0055:九月癸亥朔，命內侍朴允恭，增營壽德宮。辛未，移御天壽寺，翼日，移御興王寺。
0056:冬十月癸巳朔，還移天壽寺。壬寅，以大府寺油蜜，告匱，徵歛諸寺院，以充齋醮之費。乙卯，幸外帝釋院。丁巳，飯僧三萬于毬庭三日。
0057:十一月癸亥朔，王還宮。遣工部郞中李光縉如金，謝賀生辰。刑部員外郞朴育和，謝橫賜，刑部員外郞金敦中，賀正，禮賓少卿崔令儀，進方物，工部員外郞金嘉會，賀龍興節。丁丑，設八關會。是夜，召平章事崔允儀、李之茂，承宣李元膺、崔褎偁等，遊賞林亭，賜曲宴。己卯，金遣少府監完顔德壽來，賀生辰。癸未，冊長女爲敬德宮主，第二女爲安貞宮主，第三女爲順和宮主。是夜，召宰樞近臣，曲宴于天寧殿。甲申，出御普濟寺。戊子，還宮。辛卯，宴金使于大觀殿。
0058:十二月癸丑，詔以鄭諴私第爲慶明宮。陰陽家，以爲犬擧頭吠主之勢，不宜臨御，不從。戊午，以李之茂監修國史，崔諴爲政堂文學，金永夫知樞密院事太子賓客，任克忠守司空。庚申，移御慶明宮。
0059:十二年[编辑]
0060:○(戊寅)十二年春正月甲戌，還宮。
0061:二月乙未，出御興王寺。庚子，移御天壽寺。戊午，王還宮。己未，以仁宗忌日，飯僧於太&#91;1&#93;平亭，時王好作佛事，緇徒盈溢宮庭。怙恃恩寵，附託宦官，侵擾百姓，競造寺塔，爲害日甚。庚申，王如靈通寺。
0062:三月辛酉朔，日食。丁卯，降死罪，流以下原之。又赦西京叛逆，充爲奴婢者。壬申，幸壽德宮，宴宰樞、臺閣、侍臣于太&#91;1&#93;平亭，仍許遊賞御苑花木。壬午，大酺國內老人。
0063:夏四月乙巳，命平章事崔允儀，知門下省事申淑，同知樞密院事金永夫，醮于賞春亭，禱雨。戊申，再雩。
0064:五月乙丑，幸安和寺，賦石井詩，令宰相詞臣和進。丙寅，大雨雹。己巳，白虹貫日。辛巳，賜金正明等及第。戊申，移御安和寺。
0065:秋七月己未，太白晝見。辛酉，亦如之。甲申，王還宮。
0066:八月庚子，尙書刑部，奏決重刑。乙巳，以朴純冲知門下省事。丙午，出御天壽寺。癸丑，移御安和寺。甲寅，太史監候劉元度奏：「白州兎山半月岡，實我國重興之地，若營宮闕，七年之內，可呑北虜。」於是，遣平章事崔允儀等，相風水，還奏曰：「山朝水順，可營宮闕。」王然之。
0067:九月己未，王還宮。庚申，遣崔允儀，知奏事李元膺，內侍朴懷俊等，創別宮于白州。懷俊性苛刻，徵丁夫于西海道，日夜催督，不日告成。賜闕名『重興』，殿額『大化』。術者私語曰：「此道詵所謂，庚方客虎，擧頭掩來之勢，創闕於此，恐有危亡之患。」癸酉，王如國淸寺。
0068:冬十月丁酉，曲宴于安平齋，召左承宣李公升獻壽，公升賦詩以進。乙卯，幸白州，丙辰，入御重興闕。丁巳，受賀于大化殿。是日，天地昏黑，大風拔木，王頗疑之，多方祈禳&#91;2&#93;。戊午，宴群臣于大化殿。
0069:十一月癸亥，還宮，赦。甲子，門下侍郞平章事致仕梁元俊卒。庚午，設八關會，幸法王寺。癸酉，金遣高存福來，賀生辰。癸未，宴金使。萬寶殿，灾。
0070:十二月己丑，以朴純冲權判吏部事。癸巳，富閏縣人奉街，弑其父及繼母，幷殺家僮，皆投竈火而逃。乙未，幸天壽寺。
0071:十三年[编辑]
0072:○(己卯)十三年春正月丙辰，日暈有珥，色靑赤白，人皆謂：「三日並出。」壬戌，移御壽德宮。己巳，燃燈，王如奉恩寺。
0073:二月壬寅，王如安和寺。丙午，幸大安寺，國子生李良平道謁，上䟽論事。丁未，王率百官飯僧，御製詩一絶，令詞臣和進，遂幸普濟寺。庚戌，移御金存中第。辛亥，還宮。乙卯，王如靈通寺。
0074:三月丁巳，門下侍中王冲卒，諡剛烈。乙丑，王還宮。戊辰，設消灾道場於宣慶殿七日。乙亥，幸玄化寺，東西兩院僧，各設茶亭迎駕，競尙華侈。丙子，遊覽東西兩院，飯僧。
0075:夏四月庚寅，大雨雹。甲辰，移御霍井洞平章事崔溱第。庚戌，還宮。
0076:六月甲申朔，王如奉恩寺。戊申，如安和寺。閏月己未，還宮。
0077:秋七月癸未，王如安和寺。乙未，還宮。
0078:八月丁巳，王如國淸寺。戊辰，還宮。庚辰，如興王寺。
0079:九月乙酉，王如國淸寺。丙申，出御天壽寺。己亥，還御楊堤洞平章事文公元第。
0080:冬十月甲寅，出御興王寺。壬戌，還宮。
0081:十一月辛巳朔，賜宰樞郞舍酒果。甲午，設八關會，幸法王寺。乙未，地震，聲如雷。丁酉，金遣安遠大將軍完顔德溫來，賀生辰。己亥，宴于壽昌宮。幸普濟寺。戊申，幸興國寺。
0082:十二月甲寅，幸普濟寺。壬戌，移御司空尹彦植第。癸亥，移御楊堤洞宅。己巳，幸普濟寺。乙亥，出御興國寺。
0083:十四年[编辑]
0084:○(庚辰)十四年春正月庚辰朔，王在興國寺，受中外朝賀。壬辰，還宮。乙未，燃燈，王如奉恩寺。丁酉，幸普濟寺。己亥，日中有怪氣三日。辛丑，出御興王寺。甲辰，龍虎軍卒張彦弑其母，斬首梟市三日。
0085:二月庚戌朔，王還宮。乙丑，出御興王寺。
0086:三月壬午，移御長源亭。丙戌，御西樓。閱諸將鞍馬。己丑，移御興王寺，道見一老嫗，賜布及酒。丁酉，還宮，召兩府宰樞侍臣，許賞御苑花草，及珍禽奇獸，仍賜酒果。
0087:夏四月壬子，以樞密院副使李元膺，參知政事，是日卒。戊午，王如玄化寺。辛酉，遂幸法泉寺。
0088:五月乙未，賜崔孝著等及第。戊戌，再雩。
0089:六月庚申，金遣耶律琳來。
0090:秋七月戊寅，宴金使。癸未，參知政事致仕申淑卒。己丑，中書侍郞平章事崔諴卒。乙未，移御慶龍齋。
0091:八月丙午朔，日食。丁未，出御興王寺。乙丑，還宮。戊辰，設消灾道場於宣慶殿六日。癸酉，日中有黑子。王密使嬖人白子端、李榮，搜取故郞中李之中玩物，置諸霍井洞離宮。
0092:九月戊寅，王如興王寺。甲申，幸新成藏堂後苑，置酒賞菊。乙酉，詣母后殿，起居。
0093:冬十月庚戌，幸景福寺。丙辰，遂幸普賢寺，飯僧，命造銀甁十口重三十斤，各盛五香五藥，納于寺。己未，御普賢院樓，賜丐者布人一匹、緜二兩。庚申，又御寺樓，親賜行旅飯羹。辛酉，亦如之。壬戌，還宮，遂幸慶龍齋。乙丑，飯僧三萬于毬庭三日。壬申，出御興王寺。
0094:十一月丁丑，還宮。辛卯，金遣高通來，賀生辰。乙未，宴金使於大觀殿。
0095:十五年[编辑]
0096:○(辛巳)十五年夏四月癸卯朔，出御長源亭。乙卯，移御玄化寺。戊辰，移御歸法寺。
0097:五月癸酉朔，還宮。甲申，雨雹。甲午，以崔惟淸爲奉元殿大學士。乙未，出御玄化寺。丁酉，雨，王製喜雨詩，以示儒臣。
0098:六月癸卯，王如奉恩寺。癸丑，再雩。
0099:秋七月壬申朔，還宮。庚寅，赦。
0100:八月壬寅，出御長源亭。丁未，還宮。癸丑，出御興王寺。壬戌，還宮。丁卯，出御天和寺。
0101:九月丁丑，移御長源亭。丁亥，移御天和寺。
0102:冬十月壬寅，移御玄化寺。丙午，感陰縣人子和、義章等，誣告鄭敍妻任氏與縣吏仁梁，呪詛上及大臣。王命閣門祗候&#91;3&#93;林文賁按問，乃子和與仁梁有隙，欲陷之也。於是，投子和、義章于江。
0103:十一月甲戌，太白晝見，經天。西北面馳報金主被弑。戊寅，王還宮。壬午，御毬庭，觀樂。甲申，亦如之。辛卯，出御興王寺。
0104:十二月庚子，移御玄化寺。辛亥，移御興王寺。己未，王還百順宮。乙丑，以金永夫知門下省事，金巨公爲吏部尙書，崔褎偁爲樞密院副使，崔惟淸爲中書侍郞平章事致仕，李公升知尙書吏部事，曹晋若知御史臺事，李德壽爲翰林學士。
0105:十六年[编辑]
0106:○(壬午)十六年春正月戊辰朔，日食。辛巳，燃燈，王如奉恩寺。辛卯，出御興王寺。
0107:二月庚戌，移御天壽寺。辛亥，御經筵，講論經義。丁卯，王如靈通寺。
0108:閏月甲戌，移御興王寺。己丑，移御天壽寺。
0109:三月丙午，移御長源亭。戊午，還宮。宋都綱侯林等四十三人來，明州牒報云：「宋朝與金，擧兵相戰，至今年春，大捷，獲金帝完顔亮，圖形敍罪，布告中外。御製書圖上曰：『金虜曰亮，獨夫自大，弑君殺母，叛盟犯塞，殘虐兩國。屢遷必敗，皇天降罰，爲夷狄戒。』」盖宋人欲示威我朝，未必盡如其言。己未，以金巨公知樞密院事判三司事，崔褎偁同知樞密院事，曹晋若爲樞密院副使兼太子賓客，李公升爲翰林學士，金諹爲右承宣。丙寅，諫官伏閤上䟽，請罷別宮貢獻，不聽。王酷信陰陽秘祝之說，每於行在，集僧道數百餘人，常設齋醮，糜費不貲，帑藏虛竭。又多取私第爲別宮，誅求貨財，名曰別貢，使宦者監領，夤緣營私。時旱荒疫癘，中外道殣相望。
0110:夏四月甲戌，出御玄化寺。辛巳，還宮。甲申，以久旱再雩，下詔曰：「朕臨政願理，思與群臣，同心合德。日聞忠言，施於有政，上答&#91;4&#93;天心，下副民望。其文武四品以上，各言時政得失、民閒利害，以備採擇。」己丑，出御興王寺。
0111:五月丁酉朔，賜李繼元等及第。己亥，移御安和寺。丁巳，宣旨：「人君之德，在於好生惡殺，勤恤民隱。近者，囹圄不空，民多疫癘，朕甚憫焉。其赦殊死以下，蠲諸道郡縣逋租，發倉廩以賑貧窮失所者。兼擧淸白守節者。」己未，官婢善花，與一孕婦爭斗粟，殺之。善花子爲宦寺，請托法司，免刑待赦，直送原州，有司駁奏，移配紫燕島。是月，風旱爲甚，人以爲孕婦寃氣所感。
0112:六月丁卯，王如奉恩寺。辛未，宋都綱鄧成等四十七人來。癸未，京城，有賊三十餘人，夜至永平門，擊走門卒，斬關而出。丁亥，王還宮。庚寅，宋都綱徐德榮等八十九人，吳世全等一百四十二人來。癸巳，移御安和寺。
0113:秋七月壬寅，王還宮。庚申，宋都綱河富等四十三人來。辛酉，中書侍郞平章事致仕朴純冲卒。純冲由胥吏，入內侍，歷敭中外，遂登宰輔，以勤儉自持。
0114:八月乙丑朔，出御長源亭。乙亥，王還宮。庚辰，出御天壽寺。壬辰，門下侍郞平章事崔允儀卒。
0115:九月甲午朔，移御長源亭。己亥，移御興王寺。辛丑，王之嬖倖，挾媚道，密置畵雞於御床褥中，事覺，誣告注簿同正金義輔，與內侍尹至元，通謀祝詛。斬義輔，流至元於無人島。癸丑，移御天壽寺。
0116:冬十月戊寅，移御興王寺。
0117:十一月癸巳朔，還宮。壬寅，王太子加元服。癸卯，以右承宣李聃知御史臺事。丙午，設八關會，幸法王寺。戊申，金遣大府監完顔興來，告卽位。壬戌，出御天壽寺。
0118:十二月癸亥朔，太白經天四日。丙寅，王還宮，自是屢微行。庚午，出御興王寺。乙亥，還仁智齋。壬午，王還宮。己丑，以李之茂判尙書吏部事，金永夫參知政事判尙書兵部事，金巨公知門下省事戶部尙書，任克忠判尙書刑部事，崔褎偁知樞密院事判三司事，曹晋若同知樞密院事，金永胤爲樞密院副使。辛卯，王御仁智齋，親製春帖字云：「蕩蕩春光好，欣欣物意新。將修仁知德，今得萬年春。」又云：「夢裏明聞眞吉地，扶蘇山下別神仙。迎新納慶今朝日，萬福攸同瑞氣連。」王酷信術士，改慶龍齋爲仁智，開廣增飾，日與嬖倖，沈酣遊戱，不恤國政。諫官或請毁之，王輒稱夢報，以拒之，故有是詩。自是，諫者乃止。是月，遣金永胤、金淳夫如金，賀登極，又遣金居實，謝宣諭登極。
0119:十七年[编辑]
0120:○(癸未)十七年春正月己亥，幸仁智齋。壬寅，以尙書左丞徐淳知西北面兵馬事，翰林侍讀學士崔祐甫爲東北面兵馬副使。乙巳，燃燈，王如奉恩寺。
0121:二月丁卯，出御普濟寺。壬申，還宮。乙亥，幸天壽、洪圓二寺，沈醉留宿，從官、衛士，皆不得食。丁丑，出御玄化寺。乙酉，移御天壽寺。辛卯，如靈通寺，遂御玄化寺。
0122:三月丁酉，移御興王寺。庚子，以東面都監判官孫應時，廬墓三年，詔旌表門閭。癸卯，移御洪圓寺。
0123:夏四月壬戌，還宮。癸酉，移御館北宮。乙亥，親祼太&#91;1&#93;廟，赦殊死以下。陞百官爵一級，其執事，正郞以上官，各許一子蔭職。丙子，移御仁智齋。
0124:五月丁酉，還宮。壬子，知門下省事金巨公卒。丙辰，以王璞守司徒咸寧伯。
0125:六月庚申朔，日食。甲子，王微行，移御安和寺。丁丑，還宮。金橫賜使少府監韓鋼來。
0126:秋七月辛卯，宴金使于大內。乙未，出御亥化寺。乙巳，宋都綱徐德榮等來，獻孔雀，及珍翫之物。德榮又以宋帝密旨，獻金銀合二副，盛以沈香。甲寅，移御天壽寺。以衛尉卿李陽實知西北面兵馬事，給事中朴育和爲東北面兵馬副使，有司劾陽實不合藩鎭，以徐淳仍之。
0127:八月壬戌，王還宮。癸亥，出御玄化寺。甲申，移御天壽寺。
0128:九月戊戌，移御玄化寺。
0129:冬十月戊午朔，賜李純佑等及第。丙寅，地震。壬申，移御仁智齋。戊寅，移御館北宮。甲申，王還宮，設百座會，令內外，飯僧三萬。
0130:十一月庚子，設八關會，幸法王寺。壬寅，金遣大府監耶律章來，賀生辰。
0131:十二月庚申，移御興國寺。丙寅，移御仁智齋。癸酉，星隕，聲如雷。戊寅，出御興王寺。癸未，移御天壽寺。丙戌，以崔褎偁知門下省事，金永胤同知樞密院事判三司事，徐恭爲樞密院副使。
0132:十八年[编辑]
0133:○(甲申)十八年春正月辛卯，王還宮。庚子，燃燈，王如奉恩寺。白虹貫日。
0134:二月乙丑，王微行，移御安和寺。癸酉，移御興王寺。丁丑，移御興國寺。庚辰，移御館北宮。壬午，移御興國寺。
0135:三月辛卯，還宮。辛丑，出御玄化寺。壬寅，遣借內殿崇班趙冬曦，借右侍禁朴光通如宋，獻鍮銅器，報徐德榮之來也。丙午，將移御仁智齋，法泉寺住持覺倪，睿宗宮人之子，備酒饌，迎駕於獺嶺院。王吟賞風月，與諸學士唱和未已，王被酒，徑入歸法寺。日已暮，侍從失王所之，夜半乃還。
0136:夏四月丁巳，移御玄化寺。丙寅，王還宮。己卯，親禘太&#91;1&#93;廟，赦。
0137:五月丙戌，移御興國寺。丁酉，移御仁智齋。戊戌，移御館北宮。丙午，還宮，召崔褎偁、李聃，宴于修文殿。又宴于賞春亭，酣飮達曙。庚戌，出御天壽寺。
0138:六月甲寅朔，日食，太史不奏。以金永夫爲中書侍郞同平章事，崔褎偁尙書左僕射參知政事，金永胤知樞密院事。己未，移御仁智齋。癸未，還宮。
0139:秋七月壬辰，詔曰：「民惟邦本，本固邦寧。比因公私土木之役，民不聊生，而况今宦寺等，營造屋舍，競爲奢麗，有司其悉禁斷。」甲午，移御安和寺。丁未，還宮。
0140:八月辛酉，王微行，移御安和寺。庚辰，移御景福寺。辛巳，盜竊太&#91;1&#93;廟祭器。
0141:九月丁亥，移御玄化寺。乙未，移御志和齋，觀擊毬。守司空梓卒。
0142:冬十月癸丑朔，賜金元禮等及第。丁巳，太白晝見。丁卯，移御景福寺。
0143:十一月庚寅，移御館北宮。甲午，設八關會，幸法王寺。白虹圍日，南西北，各有珥，如日相貫。丁酉，移御淸州洞宮。金遣大府監烏骨論守貞來，賀生辰。庚子，移御守司空任克忠第。丙午，移御館北宮。
0144:閏月戊午，移御任克忠第。甲子，移御景福寺。乙亥，移御淨業院。戊寅，還宮。遣金莊如金，謝賀生辰。
0145:十二月丁亥，移御館北宮。庚子，出御景福寺。壬寅，以崔褎偁判兵部事太子太傅，金永胤爲吏部尙書樞密院使，徐恭爲兵部尙書同知樞密院事，任克忠爲太子太保。
0146:十九年[编辑]
0147:○(乙酉)十九年春正月辛亥朔，王還宮。庚申，出御玄化寺。辛酉，還宮，設無遮大會。乙丑，燃燈，王如奉恩寺。庚午，出御玄化寺。癸酉，還宮。丙子，出御甑山寺，右正言趙文貴諫，不聽。丁丑，移御普賢院。戊寅，幸慈孝寺。
0148:二月辛巳，還宮。乙酉，出御敬天寺。丙戌，移御興天寺。戊子，還御敬天寺。己丑，還宮。乙未，出御洪圓寺。丁酉，移御天和寺。庚子，以蔡仁爲鷹揚軍上將軍攝兵部尙書充東宮侍衛，姜文俊爲殿中監興威衛攝上將軍太子右淸道率府率，鄭元寧爲龍虎軍大將軍兼太子右監門率府率，梁淑爲大府卿神虎衛大將軍兼太子右衛率府率。甲辰，移御洪圓寺。丙午，移御天和寺。
0149:三月庚戌朔，移御景福寺。辛亥，金大夫營主遣銃卒七十餘人，攻麟靜二州境內之島，執防守靜州別將元尙等十六人以歸。己未，移御洪圓寺。辛酉，移御普腎院，天寒雨甚，衛卒凍死者九人。戊辰，還御洪圓寺。庚午，移御敬天寺。辛未，移御仁濟院。
0150:夏四月庚辰，幸觀瀾寺。壬午，還御仁濟院。甲申，內侍左右番，爭獻珍玩。時右番多紈袴子弟，因宦者，以聖旨，多索公私珍玩書畵等物。又結綵棚，載以雜伎，作異國人貢獻之狀，獻靑紅盖二柄，駿馬二匹。左番皆儒士，不慣雜戱，其所貢獻，百不當一。恥不及，借人駿馬五匹以獻，王皆納之，賜左番白銀十斤，丹絲六十五斤，右番白銀十斤，丹絲九十五斤。其後，左番不能償馬之直，日被徵債，時人笑之。乙酉，移御景福寺。戊子，移御奉靈寺，卽鄭諴祝釐之所。諴饗王供辦，過仁濟、觀瀾遠甚。王醉自吹笙，因問知音者。左右以及第李鴻升對，卽召至前，命吹笙笛，遂欣然。以爲相見之晩，命屬內侍。庚寅，還御景福寺。戊申，王泛舟板積窯池，與宦者白善淵、王光就、內侍朴懷俊、劉莊等，置酒張樂，遂登水樓，召崔褎偁、徐恭等同飮。又召禮成江蒿工漁者，陳水戱以觀，賜物有差。夜二鼓，還館北宮，扈從官迷路，僵仆相續。
0151:五月庚戌，移御景福寺。乙卯，雨雹。辛酉，以李之茂爲門下侍郞同中書門下平章事，崔褎偁爲中書侍郞同中書門下平章事，金永胤爲尙書左僕射，徐恭知樞密院事，金諹爲樞密院副使。甲子，移御玄化寺。
0152:六月甲午，慮囚。癸卯，移御祗候任孝誠第。
0153:秋七月庚戌，移御司空任克忠第。庚申，移御普腎院。
0154:八月癸未，移御玄化寺。丁亥，移御景福寺。癸巳，還御玄化寺。
0155:冬十月乙酉，移御普濟寺。
0156:十一月壬子，移御館北宮。戊午，移御興國寺。己未，還宮，設八關會，幸法王寺。庚申，出御普濟寺。金遣少府監完顔章來，賀生辰。甲子，王還宮，卽幸興國寺。丙寅，移御普濟寺。庚午，潛行，移御景福寺。
0157:十二月丁丑，移御館北宮。丁酉，還宮。乙巳，以崔褎偁守太保判尙書吏部事，金永胤知門下省事判尙書兵部事太子少傅，任克忠爲太子少師，徐恭判三司事，金諹爲禮部尙書，李公升爲樞密院副使太子賓客，許洪材爲國子祭酒左諫議大夫。
0158:二十年[编辑]
0159:○(丙戌)二十年春正月己未，燃燈，王如奉恩寺。庚午，出御玄化寺。
0160:二月癸未，幸普濟寺，燃燈一萬於羅漢殿。戊子，還御玄化寺。
0161:三月乙巳，幸金身寺，設齋。
0162:夏四月甲申，王與僧覺倪，夜宴於聖壽院，乃覺倪所創也。戊子，召覺倪，翫月賦詩。甲午，移御館北別宮，嘗奪迎恩館北人家，增加修營，以爲別宮。丁酉，平章事崔子英卒，輟朝三日。辛丑，王宴于淸寧齋，卽玄化寺東&#91;5&#93;嶺新營別館也。夜五鼓乃還。
0163:六月癸酉，王如奉恩寺。壬午，御玄化寺長興院。賜朴紹等及第。
0164:秋七月甲辰，移御淸寧齋。戊申，移御普濟寺。己酉，金橫賜使尙書右司郞中移剌道來。王還宮迎詔，仍宴來使，幸普濟寺。乙卯，王自普濟寺，至闕門，設帳微行，入御修文殿。翌日，亦從帳中，還御普濟寺。自後，凡遊幸，皆設帳於道。
0165:八月丁丑，移御念賢寺。甲申，移御景福寺。
0166:九月庚戌，移御館北別宮。壬戌，移御普濟寺。甲子，還館北別宮。
0167:冬十月庚辰，還御壽昌宮。戊子，出御普濟寺。壬辰，移御星北洞別宮，本侍郞金敦時私第也。丙申，還御館北別宮。戊戌，飯僧三萬於毬庭。庚子，設百座會于修文殿，幸歸法寺，遂如玄化寺，幸僧性文房。
0168:十一月癸卯，夜宴淸寧齋。寵宦李榮鳩聚錦繡、金銀花、眞香、犀角、馬騾、羔羊、鳬鴈等奇玩之物，陳列左右，以迎大駕。王命侍從將卒射，上將軍康勇中的，賜羅一匹、綃三匹。張女樂酣飮，至四鼓，還性文房。丙午，幸歸法寺普光院，夜半乃還。癸丑，設八關會，幸法王寺。丁巳，還御壽昌宮。金遣大府監耶律成正來，賀生辰。庚申，宴金使于大觀殿。
0169:十二月癸酉，移御館北宮。
0170:二十一年[编辑]
0171:○(丁亥)二十一年春正月甲辰，全羅州路按察副使尹平壽，獻銀八十斤。平壽割民膏血，以要恩寵，時議鄙之。癸丑，燃燈，王如奉恩寺，夜還，金敦中馬，突觸騎士矢房，矢落輦傍。王驚愕，以爲流矢，疾馳還宮，宮城戒嚴。甲寅，命有司，榜于市曰：「有能告賊者，勿論有無職，東&#91;5&#93;班正郞，西班將軍，隨自願除授。公私賤隸，亦許參職，幷給銀二百斤，女則給銀三百斤。」王猶慮未得，又命懸黃金十五斤、銀甁二百口於街衢，購捕。乙卯，屯府兵于闕庭，以備不測。自是，選取勇力者，號內巡檢。分爲兩番，常着紫衣，持弓劍，分立仗外，不避雨雪，夜則巡警達曙。丙辰，諫官伏閤言事五日，王從之。
0172:二月癸未，幸神衆院。壬辰，移御館北宮。
0173:三月己亥朔，王如靈通寺。己未，王冒雨，幸長興院，與覺倪夜飮，命右承宣金敦中賦詩。辛酉，王微行，至金身窟，設羅漢齋，還玄化寺，與李公升、許洪材&#91;6&#93;、覺倪等，泛舟衆美亭南池，酣飮極歡。先是，淸寧齋南麓，構丁字閣，扁曰衆美亭，亭之南澗，築土石貯水，岸上作茅亭，鳬鴈蘆葦，宛如江湖之狀。泛舟其中，令小僮，棹歌漁唱，以恣遊觀之樂。初作亭，役卒私齎糧，一卒貧甚，不能自給。役徒共分飯一匙，食之。一日，其妻具食來餉，且曰：「宜召所親，共之。」卒曰：「家貧，何以備辦？將私於人而得之乎？豈竊人所有乎？」妻曰：「貌醜，誰與私，性拙，安能盜？但剪髮買來耳。」因示其首。卒嗚咽，不能食。聞者悲之。壬戌，幸歸法寺東嶺，與侍臣置酒。癸亥，白氣貫日。
0174:夏四月戊辰朔，日食。乙亥，移御普賢院。戊寅，以河淸節，幸萬春亭，宴宰樞、侍臣於延興殿。大樂署、管絃坊，爭備綵棚、樽花、獻仙桃、抛毬樂等，聲伎之戱。又泛舟亭南浦，沿流上下，相與唱和，至夜乃罷。亭在板積窯，初因窯亭而營之。內有殿曰延興，南有澗盤回左右，植松竹花草。其閒，又有茅亭、草樓凡七，有額者四，曰靈德亭、壽御堂、鮮碧齋、玉竿亭，橋曰錦花，門曰水德。其御船，飾以錦繡，假錦爲帆，以爲流連之樂。窮奢極麗，勞民費財，凡三年而成。庚辰，移御長興院，賦詩，命詞臣和進。壬午，王弟僧冲曦，享王於淸寧齋，召覺倪及侍臣同飮。晩泛舟衆美亭南池，遊賞至夜。癸未，又宴于淸寧齋，賦詩，令群臣和進。丙戌，移御館北宮。丁亥，隕霜。癸巳，幸承宣李聘別墅。
0175:五月戊戌朔，幸臨津縣，宿江邊僧舍。翌日，與宰樞金永胤、徐恭、李公升、崔溫，承宣李聃、許洪材、金敦中等，泛舟南江中流，遡沿，竟日爲樂。司諫林宗植，侍御高子思，乘晩，被召赴宴。至夜半，移御普賢院，侍從不及，子思醉不得行。壬寅，移御李聃別墅。戊申，移御普賢院。己酉，幸慈孝寺。癸丑，幸長湍縣應德亭。舟中結綵棚，載女樂雜戱，泛江中流，凡十九艘，皆飾以綵帛。與左右倖臣宴樂，至五更，乃登西岸，張侯，置燭其上，命左右射，無中者。內侍盧永醇曰：「待聖人中的然後，臣等中之。」王射之，卽中燭，左右呼萬歲。李聃從而中之，賜綾羅絹。留二日，觀水戱。丁巳，自應德亭，秉燭乘舟，盛張衆樂，過皇樂亭，置酒，夜至普賢院。辛酉，幸萬春亭，置酒，夜入李聃別墅。壬戌，入御安和寺。丙寅，還館北宮。
0176:六月戊辰，王如奉恩寺，遂幸李聃別墅。庚午，移御玄化寺。先是，王聞城東沙川龍淵寺南，有石壁數仞削立臨川，曰虎巖，流水停滀，樹木蓊蔚，命內侍李唐柱、裴衍等，構亭其側，名延福。奇花異木，列植四隅，以水淺不可舟，築堤爲湖。其地白沙，水勢强悍，雨則輒毁，隨毁隨補，晝夜不息，人甚苦之。是日，與宰相、侍臣，宴于亭上，極歡乃罷。庚辰，還御館北宮。
0177:秋七月丁酉，幸歸法寺，遂御玄化寺，馳馬至獺嶺茶院，從臣皆莫及。
0178:八月戊申，移御歸法寺。己未，幸南京。甲子，駕至加頓院，廣州備儀衛樂部以迎，仍獻馬二匹，肩輿一具，陽傘三柄。
0179:九月乙丑，入御南京，留守官備禮迎駕，獻陽傘二柄，馬二匹，牛一頭。是夜，命內侍及重房，射侯，中者，賜綾絹。己巳，幸三角山僧伽、文殊、藏義等寺。庚午，宴群臣于延興殿，賜馬人一匹。是日，發南京。癸酉，至坡平縣江，宴群臣于舟中。侍臣皆醉失儀，樞密院使李公升倒載駕前。乙亥，王還京都，赦二罪以下，詔加名山、大川爵號。內外八十以上，篤廢疾、鰥寡、孤獨、孝順、節義、孝弟、力田者，皆賜物。南幸隨駕軍將，及睿令兩殿侍衛員將、侍學公子，皆加職。
0180:冬十月己亥，出御龍興寺。丙午，移御興王寺。
0181:十一月戊辰，移御幸生院。遣禮賓少卿崔儇如金，謝賀生辰，報前年耶律成正之來也。庚辰，金遣少府監李衛國來，賀生辰。
0182:二十二年[编辑]
0183:○(戊子)二十二年春正月甲子朔，王御館北宮受賀，賦詩示儒臣。丁丑，燃燈，王如奉恩寺。戊寅，宴群臣徹夜，至翌日日中乃罷。庚辰，移御興王寺。甲申，移御㹨串江書齋。丙戌，還宮。己丑，以江陽伯瑊之女爲太子妃。癸巳，王以夢中所製詩，示群臣。其末聯云：「布政仁恩洽，三韓致太&#91;1&#93;平。」臣僚稱賀。
0184:二月乙未，飯僧一千于宣慶殿。辛丑，移御館北宮。丁未，進江陽伯瑊爲侯。
0185:三月辛未，移御慶明宮。丁丑，幸西京。時王母弟翼陽、平凉二侯，頗得衆心，王疑有變，移御以避之。庚辰，駕至平州崇壽院西亭，召宰輔、侍臣行酒，泛小舟于南溪，泝流遊賞，至晡乃罷。壬午，住蹕黃州洞仙驛，宴于碧波亭，又泛舟南溪，至夜宴樂。賜樂工及雜戱人白金三斤。乙酉，至西京。丙戌，謁太祖眞殿。丁亥，飯僧于內殿。戊子，御觀風殿，下敎曰：「朕聞，鎬京萬世不衰之地，後之王者，臨御于此，頒下新敎，則國風淸明，小民安泰。朕卽政以來，萬機實繁，未暇巡御。今以日官所奏，來幸此都，將欲革舊鼎新，復興王化。採古聖勸戒之遺訓，及當時救獘之事務，頒布新令。一，奉順陰陽。近來，發號施令，反乖陰陽，以是，寒燠失序，民物不安。自今以後，賞以春夏，刑以秋冬，凡所行事，一依月令。一，崇重佛事。時當末季，佛法漸衰。凡祖宗時，開創裨補寺社，及古來定行法席寺院，與別祈恩寺社，如有殘獘，主掌官，隨卽修葺。一，歸敬沙門。近來僧徒，貪生謀利，比比皆是，今欲激濁揚淸，以救其獘。其有淸高僧徒，遁迹山林者，所在官搜訪薦奏。一，保護三寶。其佛舍珍寶、米𥸴、雜物，近因內侍院及諸司奏取費用，僧徒嘆怨。自今憲臺，遍令曉諭禁斷。一，遵尙仙風。昔新羅，仙風大行，由是，龍天歡悅，民物安寧。故祖宗以來，崇尙其風久矣。近來，兩京八關之會，日減舊格，遺風漸衰。自今八關會，預擇兩班家産饒足者，定爲仙家，依行古風，致使人天咸悅。一，救恤民物。國家特立東西大悲院及濟危寶，以救窮民，然近來任是官者，率非其人，故或有饑饉不能存者，疾病無所依附者，未能收集救恤。於寡人愛民之心，何如哉！自今吏部，擇能堪其任者，委之，使憲臺，糾&#91;7&#93;察能否，以爲勸懲。」敎下，百官庭賀。是日，宴宰樞、近臣於淸遠樓，相與唱和爲樂。
0186:夏四月癸巳，幸興福寺，泛龍船於南浦，宴宰樞、近臣。丁酉，幸洪福寺，又宴于多景樓，賜水戲人白金二斤。己亥，宣旨曰：「西都乃祖宗巡御之地。自經乙卯，之亂，國家多事，累年未得巡御。今欲舊染汚俗，咸與惟新，亦將延基保業，乃幸是都。迎駕時，有所違誤，爲有司所拘執者，公徒私杖以下，贖銅徵瓦，並皆放除，又乙卯，年，緣坐配南界者，亦令放還，諸領府，及三衛軍，迎駕有勞者，給大倉典廨庫米人一碩。」庚子，宴群臣於長樂殿。壬寅，以河淸節，又宴於長樂殿。甲辰，幸永明寺，泛舟于大同江。乙巳，御浮碧樓，觀神騎軍弄馬戲，賜白金二斤。內午又御浮碧樓，觀水戱，賜白金、布物，宴宰樞、侍臣于舟中，夜分乃罷。秋至自西京。
0187:冬十一月甲戌，金遣完顔靖來，賀生辰。丁丑，耽羅安撫使趙冬曦，入覲。耽羅險遠，攻戰所不及，壤地膏腴，經費所出。先是，貢賦不煩，民樂其業，近者，官吏不法，賊首良守等，謀叛，逐守宰。王命冬曦，持節宣諭，賊等自降。斬良守等二人及其黨五人，餘皆賜穀帛，以撫之。是月，遣禮賓少卿徐諏，如金，謝賀生辰。
0188:十二月遣司宰少卿陳玄光如金，賀正，衛尉少卿崔允偦，獻方物。
0189:〈世家卷第十八〉
fascicle:019
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:毅宗三[编辑]
0003:二十三年[编辑]
0004:○(己丑)二十三年春正月戊午朔，王受朝賀，代製臣僚賀正表，宣示宰樞、近侍、國學文臣，於是，禁內六官文臣等奉表，賀御製，王喜賜酒果，以行頭直翰林院田致儒，屬內侍。大學官又率六管學生，與中朝制科者，各上表稱賀，賜酒酺。辛未，燃燈，王如奉恩寺。丁丑，設消灾道場於宣慶殿。己卯，醮二十八宿，又醮北斗。甲申，設二十七位醮於奉元殿，天帝釋道場於修文殿七日。乙酉，移御楊堤洞離宮。丁亥，幸奉香里離宮，宴群臣，仍賜宋商，及日本國所進玩物。
0005:二月乙未，幸喜美亭。醮十一曜、二十八宿於內殿。戊戌，宴群臣。庚子，夜，移御選地書齋。丁未，幸念賢寺。己酉，移御順和齋。醮十一曜、南北斗、二十八宿、十二宮神於修文殿。癸丑，移御館北宮。乙卯，設三界醮，時，齋醮之費寔繁，都祭、都齋二庫，未支其用。又立館北、奉香、泉洞三宮，各置員僚，徵求諸道，轉輸三宮者，絡繹於道，民皆愁嘆。內侍劉邦義、秦得文、李竦、金應和、金存偉、鄭仲壺、希胤、魏綽然等，深結宦寺，約爲兄弟，以剝民媚主爲事。創寺繪佛，設齋祝聖。又制別貢，金銀鍮銅器皿山積。由是得幸，不次除官，任言責者，皆阿上意，無一直諫者。
0006:三月己未，王以巡御西都，親製䟽文。設羅漢齋于山呼亭。辛酉，醮太一、十一曜、南北斗、十二宮神於內殿。乙丑，幸西京。戊辰，駐駕平州，泛舟崇壽院南池，夜宴扈從臣僚。乙亥，至西京。己卯，幸永明寺，泛龍船於大同江，置酒，遂御浮碧樓。庚辰，幸九梯宮。壬午，自永明寺泛舟，至洪福寺，遂幸仁王寺。癸未，幸八景亭，觀水戱。乙酉，發西京。
0007:夏四月辛卯，雩，自正月不雨，至于是月。庚子，駕至浿江龍瑞亭，乘舟置酒。癸卯，還京都，赦二罪以下，詔：「加所歷名山大川神祇&#91;1&#93;號號，鰥寡、孤獨、篤癈疾，及義夫、節婦、孝子、順孫，並賜物。扈從文武員吏，加次第同正職，其餘雜類，賜物有差。」
0008:五月乙丑，出御普賢院。己巳，移御慈孝寺。辛未，幸皇樂亭，遂幸長湍。乙酉，還館北宮。
0009:六月丙戌朔，王如奉恩寺。乙未，宴宰樞、侍臣于延福亭，移御玄化寺。
0010:秋七月乙卯朔，幸歸法寺，移御安和寺。辛酉，將幸碧岑亭，御史臺伏閤，論離宮行幸之繁，與按察察訪枉法之事，皆不聽。丙寅，移御尙書右丞金光中第。金遣橫賜使符寶郞徒單懷貞來，賜羊二千。
0011:八月甲寅朔，日食。己亥，移御普賢院。
0012:十一月甲戌，金遣大府監馬貴忠來，賀生辰。庚辰，宴金使于仁恩館。
0013:十二月壬午朔，中書侍郞平章事金永胤卒。庚子，王還館北宮。以許洪材&#91;2&#93;爲中書侍郞平章事判尙書吏部事，李光縉試兵部尙書，尹鱗瞻爲右諫議大夫，金起莘爲侍御史知製誥，朴允恭爲殿中侍御史。
0014:二十四年[编辑]
0015:○(庚寅)二十四年春正月壬子朔，王受賀於大觀殿，親製臣僚賀表，宣示群臣，表曰：「三陽應序，萬物惟新，玉殿春回，龍顔慶洽。體一元而敷惠，歛諸福以大和，是大人道長之初，乃陽德氣萌之始。恭惟陛下，重高之聖哲，疊舜之聰明，百福是叢，新又新而不息，天齡更固，月復月以無期。仁洽道豐，微一物不獲其所，修文偃武，實萬世無疆之休。適當交泰之時，益篤方來之慶，擁神休於北闕，保國壽於南山。玉帛爭來，萬邦預駿奔之列，梯航畢集，四方無後至之人。受賀良辰，倍鍾純嘏。况今以萬機之暇，修三接之勤，樂與詞臣，垂文章四六之盛作，天臨密席，講詩書經史之妙文。自北使上壽而致辭，日域獻寶而稱帝。常有天神之密助，每加福慶以川增，開不世之新祥，接王者之一統。臣鄰歸美，史冊有光，生民已來，今日無對。臣等遭逢盛世，涵泳明時，仰瞻萬乘之威，趨詣北辰之所。六樂九奏，雖一比簡子之遊，萬歲三呼，胡不祝漢皇之壽？」百官表賀。是日，御奉元殿，講書益稷。丙寅，燃燈，王如奉恩寺。己卯，王如靈通寺，設華嚴會，親製佛䟽，宣示文臣，百官表賀。辛巳，還宮，命諸王，結綵幕於廣化門左右廊。管絃房、大樂署結綵棚，陳百戱迎駕，皆飾以金銀、珠玉、錦繡、羅綺、珊瑚、玳瑁，奇巧奢麗，前古無比。國子學官率學生，獻歌謠，王駐輦觀樂，至三更，乃入闕。承宣金敦中、盧永醇、林宗植饗王于奉元殿，王歡甚，達曉而罷。大原公侾卒。
0016:二月壬辰，以中書侍郞平章事許洪材，知門下省事崔溫判中軍兵馬事，同知樞密院事徐醇，樞密院副使李光縉爲中軍兵馬使。甲辰，幸延福亭，召許洪材&#91;3&#93;，知御史臺事李復基，起居注韓賴等，泛舟宴樂竟日，遂御和平齋。甲申，狼星見于南極，西海道按廉使朴純嘏以爲老人星，馳驛以聞。辛亥，王如靈通寺。
0017:三月乙卯，移御延福亭。丁巳，王欲遊西江，夢有一婦人，立門告曰：「王若遊西江，必待五月。」王覺而乃止。庚申，與許洪材、李復基、韓賴、金敦中等，泛舟曲宴。壬戌，亦如之。乙丑，又宴于舟中，夜半幸玄化寺，道遇大雨，馳馬而至。己巳，遣知門下省事崔溫祭西京老人堂，右副承宣林宗植祭老人星于海州床山。凡內外有老人堂，皆遣使祭之。
0018:夏四月辛巳朔，親醮老人星于內殿。甲申，忠州牧副使崔光鈞奏：「前月二十八日，祭老人星于竹杖寺，其夕壽星見，至三獻乃沒。」王大喜，百官稱賀。壬辰，幸延福亭，宴侍臣于舟中，夜半乃罷。丙申，禁內六官文臣表賀壽星再見，賜酒果。乙巳，以壽星再見，命太子醮于福源宮，平章事許洪材，醮于賞春亭，左承宣金敦中，祭于忠州竹杖寺。王欲親醮老人星，命判禮賓省事金于蕃，郞中陳力升，搆堂於眞觀寺南麓，又立別恩祈所，造金銀花及金玉器皿。戊申，幸和平齋。
0019:五月辛亥朔，宴文臣于和平齋，唱和至夜，命內侍黃文莊，執筆以書，群臣稱贊聖德，謂之太&#91;4&#93;平好文之主。戊辰，幸延福亭，夜，泛舟宴侍臣。庚午，亦如之。丁丑，移御念賢寺。
0020:閏月辛巳，王如奉恩寺，還御延福亭，夜宴侍臣。癸未，命內侍殿中監金闡，設宴于延福亭，與宰樞、承宣、臺諫，乘舟酣宴，徹夜不止。翼日，群臣皆大醉，揷花滿帽，倒載而退。丁亥，王還宮，以壽星再見，將受賀也。庚寅，御大觀殿，受朝賀，仍宴文武常參官以上。王親製樂章五首，命工歌之，結綵棚，陳百戱，至夜乃罷。賜赴宴官馬各一匹，是夜，又與韓賴、李復基，曲宴便殿，特賜紅鞓犀帶，以示寵異。壬辰，幸延福亭，群臣皆占所見之物，爲嘉瑞。蓬艾三莖，生於亭，以爲瑞草，內侍黃文莊，見水鳥，指爲玄鶴，作詩讚之。王稱嘆良久，乃自製詩以和之。思欲直拜正言，以爲年少，改爲國子博士直翰林院。丙申，王孫生，王喜欲遣使告于金，卽命同文院移牒，以待金國指揮，金主聞之曰：「彼國誕得繼孫，良爲慶事。欲申告謝，已識忠勤，不煩遠遣使來。」事遂寢。丙午，曲宴于舟中。
0021:六月庚戌朔，延福亭南川堤決，命復塞之。戊午，詔曰：「軍卒力竭，不能堤防，宜發丁坊里，築之。開水門四五所，創亭堤上，植以奇花異木。」癸酉，移御普賢院。
0022:秋七月己卯朔，日食。庚辰，與許洪材、李復基、韓賴等，泛舟于普賢院南溪，置酒唱和。壬午，又曲宴。甲申，李復基私獻服玩及酒肉脯果，夜，王泛舟，宴宰樞、侍臣，顧謂復基曰：「愛君之忠，誰復如卿？」乙酉，亦如之。甲午，以許洪材爲門下侍郞同平章事，崔溫參知政事，李光縉同知樞密院事，梁純精爲樞密院副使。左遷知樞密院事徐淳爲尙書左僕射判秘書省事，淳質直無華，不求媚左右，爲李復基所短故也。夜泛舟，與洪材及諸侍臣，曲宴。
0023:八月戊申朔，延福亭南川堤又決，大發卒塞之，怨咨盈路。戊午，幸東江書齋。水州民耕田，得金一錠，長二寸許，頭尾雙尖，狀如龜。知州事吳錄之取以馳獻，王以示左右。左右呼萬歲曰：「天降金龜，聖德之應。」群臣皆賀。丙子，王自延福亭，如興王寺。丁丑，王將幸普賢院，至五門前，召侍臣行酒。酒酣，顧左右曰：「壯哉！此地，可以練肄兵法。」命武臣爲五兵手搏&#91;5&#93;戱。至昏，駕近普賢院，李高與李義方先行矯旨，集巡檢軍。王纔入院門，群臣將退，高等殺林宗植、李復基、韓賴，凡扈從文官，及大小臣僚、宦寺，皆遇害。又殺在京文臣五十餘人，鄭仲夫等以王還宮。
0024:九月戊寅朔，晡時，王入康安殿，仲夫等又索隨駕內侍十餘人，宦官十人，殺之。王坐修文殿，飮酒自若，使伶官奏樂，夜半乃寢。李高、蔡元欲弑王，梁淑止之。巡檢軍穿破窓壁，竊內帑珍寶。仲夫逼王，遷于軍器監，太子于迎恩館。己卯，王單騎，遜于巨濟縣，放太子于珍島縣。是日，仲夫、義方、高等領兵，迎王弟翼陽公晧卽位。明宗三年八月，金甫當遣人奉王，出居雞林，十月庚申，李義旼弑王于坤元寺北淵上，壽四十七，在位二十五年，遜位三年。諡曰莊孝，廟號毅宗，陵曰禧陵，高宗四十年，加諡剛果。
0025:金良鏡評價[编辑]
0026:○史臣金良鏡贊曰：「昔唐明宗時，大理少卿康澄上䟽，言時事曰：『爲國家者，有不足懼者五，深可畏者六。三辰失行，不足懼，天象變見，不足懼，小人訛言，不足懼，山崩川渴，不足懼，水旱虫蝗，不足懼，賢士藏匿，深可畏，廉恥道喪，深可畏，上下相徇，深可畏，毁譽亂眞，深可畏，直言不聞，深可畏。』歐陽公記此言曰：『凡爲國家者，可不戒哉？有是哉！斯言也。』夫王崇奉佛法，敬信神祇&#91;1&#93;，別立經色、威儀色、祈恩色、大醮色，齋醮之費，徵歛無度，區區事佛事神。而姦諛若李復基、林宗植、韓賴，爲左右，憸壬若鄭諴、王光就、白子端，爲內宦，阿曲若榮儀、金子幾，爲術士。所幸嬖妾無比主於內，希意導志，更相妖媚。利口紛騰，讜言踈絶，變生輦轂之間，而卒莫之知也。此豈懼其所不懼，不畏其所畏之然耶？且禍亂之初，無一人效死，尤可嘆也。
0027:明宗一[编辑]
0028:明宗光孝大王，諱晧，字之旦，舊諱昕。仁宗第三子，毅宗母弟，仁宗九年辛亥，十月庚辰，生。毅宗二年，封翼陽侯，二十四年九月己卯，鄭仲夫等逐毅宗，領兵迎王，卽位于大觀殿。前王信圖讖之說，忌諸弟。王之在潛邸也，典籤崔汝諧，嘗夢太祖授笏於王，王受而坐龍床，汝諧與百官陳賀，覺而奇之，以告王，王曰：「愼勿復言，此大事也。上聞之，必害我矣。」至是果驗。王御修文殿，李俊儀、鄭仲夫、李義方、李高侍從。釋文克謙，命書批目，以任克忠爲中書侍郞平章事，鄭仲夫、盧永醇、梁淑叅知政事，韓就爲樞密院事，尹鱗瞻知樞密院事，金成美爲僕射，金闡爲樞密院副使，李俊儀爲左承宣給事中，文克謙爲右承宣御史中丞，李紹膺爲左散騎常侍，李高爲大將軍衛尉卿，李義方爲大將軍殿中監，高、義方，皆兼執奏。奇卓成爲御史臺事，蔡元爲將軍。其餘武夫，超資越序，職兼華要者，不可勝數。癸未，群臣詣大觀殿，賀卽位。
0029:冬十月庚戌，大赦。以鄭仲夫、李義方、李高爲壁上功臣，圖形閣上，梁淑、蔡元次之。加朝臣爵一級，召還金貽永、李綽升、鄭敍等，皆復職田，以晝雞流矢之事，流竄者，皆令赴京。遣工部郞中庾應圭，齎表如金，前王表曰：「臣久纏疾恙，漸致衰羸，襟靈以之昏荒，氣力以之消沮，醫攻熨而莫效，藥瞑眩而不瘳，豎居膏肓&#91;6&#93;，天奪魂以之。祗服前人之訓言，率先列國之貢藝，而乃民政堆案，而或廢於剖決，國賓踵門，而或失於將迎。爲邦之道旣隳，事主之儀多闕。今則，伏在床枕，幾委體支，仰繄覆露之私，深念播菑之業。臣昔逮事臣父先國王，嘗屬臣云：『苟有遞代，必先弟及。』今臣有元子泓，少而無慧，長且多愆，未堪主鬯以展勤，矧復奉藩而受職？竊見臣弟晧，忠順之德，夙勤於君親，睦恭之心，無懈於朝夕。載嘉淑行之如始，益體理命之有徵，乃於某月某日，以臣弟晧，權守軍國事務。敢玆上聞，冀照下懇。」新王表曰：「覆燾之仁，靡私於一物，聖神之德，均視於萬邦，恪布忱辭，冒于洪造。伏見，臣兄國王臣晛，久&#91;7&#93;尊周室，樂率漢藩，緣感疾於中身，遂抱羸於積稔。十全不能措其手，一丸豈復效其靈？沈綿浸深，頓仆是懼，頃因脫釋於重負，始欲保守於餘年。盖由承禀臣先國王臣晛遺屬，以臣忝爲同母之親，可付先祊之業，於某月某日，令臣，權守軍國事務。而臣避之無計，受亦誠難，將籲呼以上聞，顧跋涉之愈遠。又黎庶不可以無主，保釐不可以闕人，勉副群情，假司分寄。戰競之抱，莫敢遑寧，危慄之懷，幾至殞越。敢具事實，以達宸嚴。」金遣大宗正丞耶律糺來，賀生辰，糺至境，邊吏以前王讓位，却之。
0030:元年[编辑]
0031:○(辛卯)元年春正月元子璹冠。
0032:五月甲申，設消災道場于宣慶殿五日。己丑，庾應圭還自金，帝廻詔，不允前王讓位曰：「卿襲封二紀，作屛一邦，近者，屢愆信使之期，徒有郵書之報，向深憂乎變故，今始閱于封章。稱疾疹之淹延，懼保釐之曠闕，述其父命之遺囑，欲以弟及而相傅，付之伊人，攝以國事。卿言雖順，朕意未孚，續遣使騑，往詢厥事。辛卯，賜林遂等及第。
0033:六月甲辰朔，王如奉恩寺。戊午，王受菩薩戒于大觀殿。
0034:秋七月辛巳，設消災道場于大觀殿三日。癸未，金詢問使完顔靖等來。甲申，設拂塵宴。丙戌，設初叅宴，靖皆不赴。己丑，王迎詔于大觀殿，乃賜前王詔也，詔曰：「卿撫有爾邦，踐修世美。及當玆歲，付上封章，告厥疾已曠於保釐，謂其子不能於負荷，述前人之遺囑，讓母弟而相傅。尙憂未出於誠心，是用往頒於詔問，使騑來復，奏牘宜詳。」壬辰，平章事徐恭卒。
0035:八月甲辰，完顔靖辭，宴于大觀殿。靖之初詢問也，王稱：「前王已避位，出居他所，病加無損，不能就位拜命。路又險遠，非使者所宜往。」靖以故，不得見前王，王乃具前王表以附。丁未，靖行。
0036:九月癸未，以僧德素爲王師。戊子，左諫議金莘尹，右諫議金甫當，左散騎常侍李紹膺，左司諫李應招，右正言崔讜等上䟽以爲：「前朝宰相崔允儀，諫議李元膺，中丞吳中正等署宦官鄭諴告身，西海按察使朴純古妄奏老人星見，知水州事吳錄之妄獻金龜之瑞，請皆禁錮子孫。且承宣，王之喉舌，但出納惟允可也，今李俊儀、文克謙，職兼臺省，居中用事，請解兼官。」王從之，唯俊儀、克謙之事不允。翼日，諫官伏閤力爭，俊儀因醉，使巡檢軍陵辱之。王聞之，召俊儀慰解，囚諫官于隍城。庚寅，左遷金莘尹判大府事，金甫當爲工部侍郞，李應招爲禮部員外郞，崔讜爲殿中內給事，改李俊儀爲衛尉少卿，文克謙爲大府少卿。辛卯，日有黑子，大如桃。
0037:冬十月甲辰，設百高座于宣慶殿，讀仁王經。乙巳，飯僧三萬。平章事任奎卒。壬子，夜宮闕災，諸寺僧徒，及府衛軍人，詣闕將救火，鄭仲夫、李俊儀等入直。義方兄弟恐有變，走入于內，閉紫城門，不納諸救火者，故殿宇悉火，王出山呼亭，痛哭。癸丑，移御壽昌宮。丁巳，以王生日爲乾興節。戊午，日有黑子，大如桃。是歲，遣告奏使禮部侍郞張翼明、都部署黃公遇如金。
0038:二年[编辑]
0039:○(壬辰)二年春正月庚午朔，謁景靈殿。庚辰，以鄭仲夫爲西北面兵馬判事行營兵馬兼中軍兵馬判事，金闡爲西北面兵馬使行營兼中軍兵馬使，尹鱗瞻爲東北面兵馬判事行營兵馬兼中軍兵馬判事，陳俊爲東北面兵馬使行營兼中軍兵馬使。
0040:二月己酉，張翼明、黃公遇還自金，勑曰：「卿逖居侯土，望重邦人。固常公耳以爲心，適會友于之遘疾，累封章而敷奏，述遜讓之由來，攝位從宜，投誠有請。意欲承家而保國，義當垂詔以加恩。肆因使价之還，姑用兪音之布，續當遣使冊命。」癸丑，燃燈，王如奉恩寺。有司請依太祖舊制，以二月望燃燈，王重違其請，從之，明年復用上元。
0041:三月己巳朔，王如靈通寺，謁世祖、太&#91;4&#93;祖、仁宗眞。乙亥，移御大明宮。辛巳，遣尙書右丞李文著，侍郞崔誧如金，賀上尊號。
0042:夏五月壬申，金遣太府監上輕車都尉爲古論仲榮，翰林直學士張享來，冊王。壬午，王出昇平門迎詔，受冊于大觀殿。冊曰：「崇德象賢，若稽于古，承家開國，以正其功。粤惟表海之舊封，未艾如川之多祚。所從來遠，雖子孫勿替其傳，惟不于常，有兄弟相及之道。世將于是享德，人亦宜無間言。爰契師虞，往敷天寵。咨爾晧，遠大以爲任，賢明而自將，地處彼邦之懿親，才雄爾衆之令望。繄乃祖乃父，實維藩維垣，前烈用弘，嗣賢不乏。盖根深則枝茂，積厚者流光，餘慶曷歸，汝躬是在。屬友于之疾，其殆不瘳，推公耳之心，自爲克讓，申以敷奏，達于聽聞。是用成斯美於天倫，代厥後于先正。今遣使，命爾爲開府儀同三司、高麗國王，永爲藩輔。於戱！社稷旣有所受，德業莫或不勤，律乃邦民，謹爾侯度。禍福惟人所召，切戒于滛佚驕邪，夙夜畏天之威，庶可以安寧長久。罔曰不克，惟旣厥心，往哉惟休，無替朕命。」又詔曰：「朕位乎天地之中，託于侯王之上。凡來咨來茹，皆釐爾成，于維藩維垣，固懷以德。卿令圖經遠，雅望得民，以介弟之懿親，篤前人之餘烈。恭承友讓，迓續世封，宜膺蕃錫之恩，永對榮懷之慶。今差某官某等，往彼冊命，仍賜卿衣帶、鞍馬、匹段&#91;8&#93;等物，具如別錄，至可領也。九旒冕一頂，九章服一副，玉圭一面，玉冊一副，金印一面，駝紐，象輅一，馬四匹，別賜衣五對，細衣著二百匹段&#91;8&#93;，細弓一張，鵰翎大箭二十八隻，鞍轡二匹，散馬七匹。」丁亥，宴金使于大觀殿。辛卯，雨雹。
0043:六月戊戌朔，王如奉恩寺。丙午，以梁淑爲中書侍郞平章事，韓就守司空叅知政事，崔惟淸爲集賢殿大學士判禮部事，並仍令致仕。壬戌，王受菩薩戒。左承宣李俊儀奏：「諸州任內五十三縣，各置監務，安東任內甫州，以太子胎藏，陞爲縣令，固城縣加置尉一員。」王命群臣議之，以俊儀勢位旣重，性且猜險，莫敢是非。
0044:秋七月甲戌，賜張聞慶等及第。乙亥，王以宮闕災，虫食松葉，乾文屢變，下詔責躬，赦內外斬絞以下。
0045:八月癸丑，遣太&#91;4&#93;僕卿金暄如金，謝封冊。
0046:九月乙酉，謁昌陵。
0047:冬十月甲辰，移御壽昌宮。
0048:十一月甲戌，幸普濟寺。
0049:十二月壬寅，金移牒，問王生日。乙巳，設佛頂道場于明仁殿。遣衛尉卿蔡祥正如金，進方物。
0050:三年[编辑]
0051:○(癸巳)三年春正月乙丑朔，謁景靈殿。辛未，百官賀人日，賜人勝祿牌。戊寅，賀立春，賜春幡子，皆循舊例也。燃燈，王如奉恩寺。己丑，設帝釋道場于明仁殿。
0052:閏月庚子，遣禮賓少卿權光弼如金，獻方物，大府少卿李應球賀萬春節。乙巳，設尊勝法會於內殿。以朴育和守司空左僕射。己酉，幸外帝釋院，設羅漢齋。
0053:二月甲戌，幸王輪寺，飯僧。戊子，幸妙通寺，設摩利支天道場。庚寅，移御大明宮。辛卯，以仁考忌辰，飯僧于樂賓亭。
0054:三月癸巳朔，王如靈通寺。己酉，慮囚。
0055:夏四月乙丑，親禘太&#91;4&#93;廟，下旨曰：「寡人以涼德，因人推戴，承襲祖宗遺業，夙夜寅畏。奉先思孝，躬行禘禮，致饗宗廟，頗欲覃恩中外。然近封元子，當頒大澤，以是，先於禘祀，拜三陵時，執事陪奉，及內外圜獄幽囚痛楚之類，欲俾蒙澤。其赦公徒私杖以下，及贖銅徵瓦，並皆除之，凡預禘禮拜三陵者，亦賜物。」壬申，醮太一於內殿。丙子，聚巫禱雨，分遣近臣，禱于群望。是時，自正月不雨，川井皆渴，禾麥枯槁，疾疫並興，人多餓死，至有市人肉者，又多火災，人甚愁嘆。庚辰，兩府宰樞禱雨于普濟寺。辛巳，命門下平章事鄭仲夫，中書平章事尹鱗瞻，冊元子璹爲王太子。丁亥，封王長女爲延禧宮公主，次女爲壽安宮公主。戊子，移御壽昌宮。宰樞禱雨于神衆院。
0056:五月壬辰朔，日食。丙申，端午，謁景靈殿。甲辰，令文武三品，抽祿設齋，禱雨于普濟寺。
0057:六月壬戌朔，王如奉恩寺。甲申，宋遣徐德榮來。戊子，賜崔時幸等及第。
0058:秋七月辛亥，醮本命于明仁殿。
0059:八月乙亥，謁景靈殿。丁亥，移御大明宮。庚辰，東北面兵馬使諫議大夫金甫當起兵於東界，欲討鄭仲夫、李義方，復立前王。東北面知兵馬事韓彦國擧兵應之，使張純錫等，至巨濟，奉前王，出居雞林。
0060:九月丁酉，捕殺韓彦國。癸卯，安北都護府執送甫當等，李義方殺之於市，凡文臣一切誅戮。丁巳，雞林人幽前王于客舍，使人守之，冬十月庚申朔，李義旼出前王，至坤元寺北淵上，獻酒數盃，遂弑之。初，前王宴金使，使見左承宣金敦中，問於執禮曰：「彼晳而長者，貴而甚文，其名爲誰？」答&#91;9&#93;曰：「名敦中，相國金富軾之子，中魁第者也。」金使曰：「果信矣。」王聞之，使請曰：「寡人之壽幾何？」金使曰：「國王之壽，久不可數。今滿庭老少之臣，盡逝然後，王有臨川之患矣。」王自計必壽，不復問臨川之患。及庚癸之亂，老少文臣，皆被害，而王亦遇淵上之變，其言果驗。
0061:冬十月壬戌，制：「自三京、四都護、八牧，以至郡縣館驛之任，並用武人。」戊寅，設消災道場于崇文殿。乙酉，移御壽昌宮。
0062:十一月丁酉，遣內侍郞中崔均，如金賀正。己亥，以冊太子，赦。癸卯，設八關會，幸法王寺。
0063:四年[编辑]
0064:○(甲午)四年春正月丁酉，燃燈，王如奉恩寺。
0065:二月丁亥，王如靈通寺。
0066:三月己丑，以李義方女爲太子妃。癸卯，幸法王寺。
0067:夏四月乙酉，幸妙通寺。
0068:五月丁酉，王命指諭于光胤、白任至，行首李冠夫、宋群秀、慶大升，牽龍車若松等打毬，賜綾絹有差。辛丑，幸王輪&#91;10&#93;寺。
0069:六月丙辰朔，王如奉恩寺。乙丑，金橫宣使完顔珫來。庚午，王受菩薩戒。丙子，宴金使於大觀殿。
0070:秋七月庚寅，遣給事中皮瑩文如金，賀萬春節，中郞將宋勝夫進方物，都官員外郞魯璋謝橫宣，左司員外郞趙永仁，賀正。
0071:八月丁巳，刑官奏：「重刑減死，分配諸島。」宋歸我漂風人張和等五人。乙丑，幸王輪寺。
0072:九月癸巳，以重九，宴樞密重房于和平宮。己酉，西京留守趙位寵起兵，謀討鄭仲夫、李義方，檄召東北兩界諸城。
0073:冬十月己未，遣中書侍郞平章事尹鱗瞻，率三軍以擊位寵。丙寅，鱗瞻至岊嶺，兵敗而還。丙子，設百高座于天敷殿，講仁王經三日。
0074:十一月甲申朔，日食。庚戌，復命尹鱗瞻爲元帥，率三軍，攻西京。
0075:十二月乙卯，詔曰：「朕德薄智微，謬承祖宗積累之基，臨莅三韓于今五載。不能上答&#91;9&#93;天意，下撫民心，災變未息，恐懼難安。思欲寬宥恩澤，廣被中外。可赦斬絞二罪以下，除刑付處，庚寅、癸巳，配流者，皆移免上京，幷除贖銅徵瓦，內外名山、大川神祇，各加號。賜征西軍卒，米人一石，宿衛軍人妻子在外者，穀二人幷一石。」癸亥，以李隣爲執奏。辛未，鄭筠密誘從軍僧宗旵等，斬李義方，分捕其黨，殺之，僧徒，遂聚普濟寺。壬申，遣知奏事李光挺，左副承宣文克謙，慰諭僧徒。戊寅，中書侍郞平章事崔惟淸卒。壬午，以鄭仲夫爲門下侍中，陳俊叅知政事，慶珍知門下省事，奇卓成知樞密院事，宋有仁爲樞密院副使兵部尙書，李光挺爲樞密院副使御史大夫。是月，金遣使來，賀生辰。
0076:五年[编辑]
0077:○(乙未)五年春正月己丑，以陳俊爲兵部尙書，宋有仁爲刑部尙書。丁酉，移御延慶宮，燃燈，如奉恩寺。
0078:二月癸丑朔，移御壽昌宮。辛巳，內史洞宮災。
0079:三月壬午朔，王如靈通寺。壬寅，幸妙通寺。
0080:夏四月丙寅，詔曰：「朕以涼德，謬承丕緖，智術寡昧，刑政乖錯，威輕德薄，不能馭下。上下人心，日益頑鄙，君臣名分，亦有倒錯。以致西北人民，連謀不軌，自庚寅、癸巳，迄至于今，殺傷滿野，干戈不息，感傷和氣，天變屢見。玆乃寡人，否德所致，焦心勞思，不遑寧處。書曰：『民惟邦本，本固邦寧。』安民之術，最爲要務。分憂列郡者，不得任情賞罰，侵漁百姓。其或州吏，割民利己，憑公營私，而官不能痛禁。至於干托權勢，殘害百姓，流離失所。凡內外官，激濁揚淸，守節奉公者褒賞，否者科罪。其外官，按察使劾奏，京官及按察使，所司劾奏。獄者，人之大命，書曰：『刑期無刑。』故閱實原情，究其終始，庶無濫刑。而由朕愚昧，疑有寃枉，朕心隱惻，其爾刑官，以慈折獄。比來，奔競成風，刑政濫失，不能開公門杜私路，廣進賢之道。賞罰者，人主操持之柄，而近者，權臣在朝，威福出自私門，亂常失序。玆風不革，有損國家，自今以後，如有此等事，有司擧法論罪。今者，民俗偸薄，而無禮義廉恥孝悌忠信之心，至於父母，生不能奉養，死不能追遠。如有孝親、忠主、兄友、弟恭者，無問貴賤，旌別勸誘。又華侈踰度，宴飮過極，其悉除之，若金銀物飾，畫佛像法寶外，亦不得施用。天聽，自我民聽，天視，自我民視，人民乖離，故災變頻。仍庶欲以和致和，擭天人助。其人心和合之術，果安在乎？寡人獨智不能施設，宜省臺諸司，各陳無隱。」丁卯，幸王輪寺。壬申，醮于明仁殿。乙亥，又醮。丁丑，幸普濟寺。
0081:五月辛巳，幸外帝釋院及九曜堂。乙酉，端午，謁景靈殿。龍岡&#91;11&#93;縣民，欲從位寵，及第楊元貴，諭使不從。王嘉之，拜爲守宮丞，屬諸內侍。丙申，發前王喪，百官玄冠素服三日。壬寅，葬于城東，命內侍十人護送。位寵擧兵之時，聲言義方弑君不葬之罪，故奉葬禧陵。而安其眞於海安寺，以爲願堂。
0082:六月辛亥，王如奉恩寺。乙卯，幸現聖寺。乙未，幸神衆院。乙巳，禱雨，戊申，雨。
0083:八月己酉朔，宋都綱張鵬擧、謝敦禮、吳秉直、吳克忠等來。甲寅，刑官奏：「重刑減死，分配遠島。」己未，幸現聖寺，又幸順天館，祈福于天皇、地眞兩祠。甲子，設仁王道場于明仁殿三日。戊辰，遣告奏使借秘書丞朴紹如金。
0084:九月己卯，岊嶺兵馬使大將軍康漸，與位寵戰敗績，免其官。辛卯，移御景禧宮。癸卯，以信安伯珹女爲太子妃。
0085:冬十月丙戌，賜白龍變等及第。庚癸以來，儒風不振，擧子纔三百餘人。壬辰，飯僧一萬於宮庭三日。甲午，移御壽昌宮。己亥，幸王輪寺。
0086:十一月辛亥，朴紹還自金，詔曰：「省所上表，告奏事具悉。使价來庭，奏函伸懇。戴賜封之恩，造述有國之由來。謂寇攘卒起於不虞，致職貢少稽於入覲，迄用平定，孚于聽聞。載嘉侯度之恭，宜固世封之守。」壬子，有人誣告重房曰：「朝庭與南賊，潛謀作亂。」是日，流都校丞金允升等七人于島，貶兵部尙書李允修爲巨濟縣令，朝庭指文班也。戊午，移御景禧宮。丙寅，移御壽昌宮。
0087:十二月癸未，太白晝見，經天。
0088:六年[编辑]
0089:○(丙申)六年春正月金遣大監阿典溥等來，賀生辰。時，軍旅西征，慮客使覘我虛實，發神騎抄猛班，迎于道路。己巳，宴金使。公州鳴鶴所民亡伊、亡所伊等，嘯聚黨與，自稱山行兵馬使，攻陷公州。甲戌，幸神衆院行香。遣祗候蔡元富，郞將朴剛壽等，宣諭南賊，猶不從，王引見群臣於便殿，咨訪討賊之策。
0090:二月丁亥，召募壯士三千，命大將軍丁黃載，將軍張博仁等將之，以討南賊。庚寅，移御景禧宮。燃燈，王如奉恩寺。甲午，金人以兵船十餘艘，侵掠東海霜陰縣。戊戌，設天帝釋道場于明仁殿。乙巳，王如靈通寺。
0091:三月丙午朔，日食。辛亥，幸王輪寺，設羅漢齋。乙卯，南賊執捉兵馬使奏：「與賊戰不利，士卒多亡，請募僧以濟師。」
0092:夏四月壬寅，親設五百羅漢齋於普濟寺，摩利支天道場于妙通寺。
0093:五月丙午，親設帝釋齋于賢聖寺，舊名現聖，避毅宗嫌名，改之。癸亥，行入閤禮，引見群臣，訪時政得失。坐便殿，引見群臣，謂之入閤禮。
0094:六月甲戌，王如奉恩寺。丙戌，陞亡伊鄕鳴鶴所，爲忠順縣，以內園丞梁守鐸爲令，內侍金允實爲尉，以撫之。尹鱗瞻攻破西京，擒位寵殺之，遣人來告捷。壬寅，遣樞密院副使李文著，大將軍宋慶寶往西京，獎諭諸將。
0095:秋七月乙巳，尹鱗瞻遣秘書少監庾世績，表賀平西，授世績少府監直寶文閣。甲寅，加尹鱗瞻上柱國監修國史。
0096:八月丁丑，將軍金光英路遇一旗頭，來揖馬前者。光英怒其不拜，捉囚于街衢，其黨群聚，擅放之，便至光英家，呼譟撞突。光英拔戟拒之，衆怒甚，光英懼踰垣而避。其衆毁屋舍，乃去。辛卯，幸王輪寺，設羅漢齋。丁酉，以少卿朴挺羲爲西京副留守。己亥，賜秦幹公等及第。
0097:九月乙巳，遣將軍朴純，刑部郞中朴仁澤往，諭南賊。丙午，醮于毬庭。辛亥，南賊攻陷禮山縣，殺監務。
0098:冬十月壬午，親設齋于賢聖寺。戊戌，設佛頂道場于內殿。
0099:十一&#91;12&#93;月壬寅朔，南賊首孫淸自稱兵馬使。壬子，遣將軍吳淑夫如金，賀正，將軍吳光陟、郞中尹宗誨，謝執送徐彦，仍進玉帶二腰。丙辰，設八關會，幸法王寺。戊午，移御壽昌宮。
0100:十二月癸巳，中書侍郞平章事尹鱗瞻卒。庚子，遣大將軍鄭世猷、李夫爲處置兵馬使，分左右道，往討南賊。世猷等聚開國寺門前，練兵，閱月而後行。
0101:七年[编辑]
0102:○(丁酉)七年春正月己酉，亡伊、亡所伊來降，賜廩粟，命監察御史金德剛，押送其鄕。庚戌，遣將軍丁守弼如金，進方物。丙辰，移御景禧宮。燃燈，王如奉恩寺。丁巳，曲宴，賦詩示群臣。戊午，金遣耶律子元來，賀生辰。遣兵部侍郞崔光廷如金，賀萬春節。乙丑，宴金使。己巳，移御壽昌宮。
0103:二月丁丑，全羅州道按察使奏，彌勒山賊降。庚辰，亡伊等復叛，寇伽耶寺。甲申，親設齋于神衆院。戊子，設帝釋道場于內殿。己丑，南賊寇黃驪縣，又寇鎭州。丁酉，設佛頂道場于內殿。己亥，右道兵馬擒斬伽耶山賊首孫淸及其徒黨。庚子，王如靈通寺。是月，盜起西海道，遣戶部員外郞朴紹，發州縣兵，討之。
0104:三月乙巳，吳光陟還自金言：「所進玉帶，其一乃石乳，非玉，有司奏之。帝曰：『小國無辨識者，誤以爲玉耳。且人不易物，惟德其物。若復却之，豈禮體耶？』王聞之慚懼，遣郞中朴孝縉，表謝乞罪。」辛亥，亡伊等焚弘慶院，殺居僧十餘人，逼令住持僧，賫書赴京，略云：「旣升我鄕爲縣，又置守以安撫，旋復發兵來討，收繫我母妻，其意安在？寧死於鋒刃下，終不爲降虜，必至王京，然後已。」丁巳，慮囚。戊午，左道兵馬使擒賊首李光等十餘人。庚申，幸妙通寺，設摩利支天道場。
0105:夏四月義、靜二州叛，遣直門下史正儒，禮部郞中林正植，諭之。南賊陷牙州。時，淸州牧內郡縣，皆陷於賊，唯淸堅守。丁丑，重房奏，東北兩界州鎭判官，不許以武官補，從之。主是議者，將軍洪仲邦也，武官金敦義等六人伺仲邦出，遮道號訴，雜以惡語。重房，捕得之，黥配于島。壬午，安平公璥卒。丁酉，賜崔基靜等及第。
0106:五月庚子，遣宣旨使用別監，審覈南賊制置左右道兵馬使戰功多少。辛亥，詔削忠順縣。癸丑，大雨雹。壬戌，趙位寵餘衆五百餘人作亂，殺留守判官朴寧，及其初請降者，副留守朴挺羲，司錄金得礪，書記李純正等潛竄獲免。初，王師之攻圍也，踰城降者，無慮千餘人，及城陷，丁壯皆逃匿。厥後，其降者，以逃者爲叛，妻略婦女，攘奪財産，故丁壯作亂，致此變。遣大將軍李景伯，郞中朴紹，往諭之。
0107:六月庚午，王如奉恩寺。辛巳，金橫宣使大府監徒單良臣來。金使之來也，國家疑西京餘孽梗道路，託言軍旅之後，沿路大疫，從他路迎候，仍遣戶部郞中朴紹，中郞將牙應時率官軍及神騎軍八十人往，備不虞。行至通德驛，賊果猝出掩擊，死者十八九，紹亦遇害。癸未，王受菩薩戒。辛卯，震太&#91;4&#93;廟。南賊首亡伊遣人來，請降。甲午，慮囚。
0108:秋七月甲辰，官軍與西賊戰，敗乃還。丁未，王親製引咎責躬詞，告謝于景靈殿太祖神御。庚戌，西賊首郞將金旦請降，下制曲赦，仍遣中使往，諭之。丁巳，南賊處置兵馬使鄭世猷等捕賊首亡伊、亡所伊等，囚淸州獄，遣人告捷。戊午，遣抄猛班行首李頓綽、金立成，討西賊。
0109:八月庚午，遣五軍別號，討西賊。丙子，減死囚二十人，配有人島。丁丑，太史奏：「太白，自七月五日，至是常見。」壬午，南路捉賊左道兵馬使梁翼京還，翼京所至貪縱，吏民不堪其苦，咸謂害甚於賊。乙酉，金使還。時，以西賊梗塞，東涉臨津，經由春州界，行至定州，乃出關。春州副使崔忠弼，托其供頓，聚歛太甚，坐罷。丁亥，西北路，斬賊魁金旦等五人首，函送于京。中書侍郞平章事致仕韓就卒。癸巳，幸外帝釋院，設羅漢齋。
0110:九月辛丑，遣上將軍李義旼，領八將軍，討西北賊。乙巳，移御安和寺。戊申，慮囚。甲寅，西賊，自西京曇和寺，移屯香山。
0111:冬十月壬申，幸王輪寺，設羅漢齋。丙戌，西賊首康畜等三人來降，皆授校尉，遣還諭降餘黨。甲午，設佛頂道場于明仁殿。
0112:十一月丙午，遣郞將崔美如金，謝橫宣，內侍員外郞崔貞，謝賀生辰，禮部員外郞孫應時，賀正。己酉，設八關會，幸法王寺。辛亥，還御壽昌宮。壬子，西賊首曹忠來降。丙辰，南賊制置右道兵馬使李夫還。夫馭軍嚴整，所至按堵，得士卒心，屢戰皆捷，故盜賊屛息。
0113:八年[编辑]
0114:○(戊戌)八年春正月甲辰，遣將軍盧卓儒如金，賀萬春節，丙午，遣兵部郞中崔孝球，進方物。己酉，燃燈，王如奉恩寺。金遣僕散懷忠來，賀生辰。乙卯，親設齋于神衆院。丁巳，分遣察訪使。工部郞中崔詵于興化道，刑部員外郞崔孝著雲中道，閣門祗&#91;13&#93;侯林惟謙朔方道，監察御史崔敦禮沿海溟州道，秘書丞尹宗諹西海道，千牛衛將軍吳光陟楊忠州道，郞將李文中晋陝州道，侍御史宋端慶尙州道，將軍宋君秀全羅州道，刑部侍郞李文中廣淸州道，起居注皇甫倬春州道，問民疾苦，黜陟官吏及奉使者，限十年以前，追論殿最。凡被劾者，八百餘員，孝著以考覈不精免。戊午，宴金使。興王寺僧，告重房曰：「寺僧，有與德水縣人，謀作亂者，散員高子章實知之。」重房逮捕僧及子章，流于遠島，陰遣人投之江中。子章性甚暴戾，聞者相慶。己未，設帝釋道場于明仁殿。庚申，西北路兵馬使李義旼斬西賊三百餘人，告捷。
0115:二月壬申，設佛頂道場于內殿。甲戌，西京留守判官朴仁澤將赴任，行至高原驛，賊邀殺於路。辛巳，親醮魁剛。
0116:三月乙未朔，王如靈通寺。己酉，幸普濟寺，設五百羅漢齋。辛亥，慮囚，宥諸道察訪使械送贓吏三十五人。臺監殿中侍御史晉光仁不能駁執，御史臺劾奏，竟原之。甲寅，宰樞文武三品以上會式目都監，議處置西京。丙辰，御史臺奏，內侍、茶房實踰定額，制下，削內侍林正植等十二員，茶房六員。戊午，重房奏，以大將軍張博仁、金淑，分典左右橋路，凡道傍屋宅欄垣，雖尺寸苟侵官路，皆令復舊。
0117:夏四月乙亥，西賊陷谷州。丙子，陷遂安，掠財穀牛馬而去。庚辰，幸王輪寺，設羅漢齋。雨雹。壬午，以大將軍金光軾爲西京制置使，將軍朴順副之。乙酉，禘于太&#91;4&#93;廟。更定西京官制。庚寅，發五領軍，往捕西賊。
0118:五月甲午，禱雨。壬子，聚巫都省，又禱。辛酉，再雩。
0119:六月甲子，王如奉恩寺。丁卯，賜陳光恂等及第。己卯，罷察訪使所劾贓吏職，其政最者，皆陞資。
0120:閏月壬子，平章事李光縉卒。
0121:八月壬辰朔，設消災道場于內殿。甲辰，減死囚二十人，流之。辛亥，信安侯卒，輟朝三日。
0122:九月癸未，設藏經道場于明仁殿七日。
0123:冬十月己酉，親袷&#91;14&#93;于太&#91;4&#93;廟，告平西賊，赦。丙辰，設仁王百座道場於大觀殿，令中外飯僧三萬。
0124:十一月壬申，遣將軍奇世俊如金，謝賀生辰，郞中金諒，賀正。癸酉，設八關會，幸法王寺。戊子，御便殿，引見東西兩界諸城上長、都領，賜上長匹段&#91;8&#93;，都領錦衣、金帶，馬一匹，傔人布十匹。以平西之後，盜賊頻起，慮復搖動，有此賜，識者嘆其姑息。是月，金遣八將軍兵，來屯義州關外。
0125:十二月壬子，親設仁王道場于明仁殿五日。
0126:〈世家卷第十九〉
fascicle:020
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:明宗二[编辑]
0003:九年[编辑]
0004:○(己亥)九年春正月庚申朔，放朝賀。甲子，遣郞中李俊材如金，進方物，將軍孫碩賀萬春節。壬申，燃燈，王如奉恩寺。丙子，金遣大府大將軍少府監左光慶來，賀生辰。戊寅，宴金使。
0005:二月辛卯，西賊復起。壬辰，門下侍郞平章事奇卓成卒。戊午，王如靈通寺。
0006:三月己未朔，始修宮闕。辛酉，親醮于內殿。戊寅，慮囚。
0007:夏四月己丑朔，千齡殿成。壬辰，隕霜殺草。庚戌，西北面知兵馬事李富患西賊遺種，乘閒復起，思欲盡誅之。聞其乏食，爲公牒，紿諸賊屯曰：『以某日，受糧于所在某城。』仍密誘諸城曰：「若賊來入城，宜閉門悉誅之。」於是，承牒捕誅者凡五城，龜州所殺，至三百餘人。嘉州人引賊百餘人，入倉鎖門。賊脫出無計，洶踊曰：「不意官家，見紿如此。吾寧自絶，豈可見制於人手？」乃鑽燧燒倉，自焚而死，穀米無慮十萬斛，盡爲煨燼。獨牛方田等賊帥覺之，復嘯聚爲賊。兵馬使奏，發諸城兵擊之，官軍失利，安北都護判官咸壽山戰死。於是，復濟師，屢戰乃滅之。癸丑，幸外帝釋院。丙辰，幸普濟寺。
0008:五月甲子，同知樞密院事于學儒卒。丙寅，以閔令謨同中書侍郞平章事判吏部事，宋有仁同中書侍郞平章事判兵部事，以左承宣知兵部事鄭筠改爲知都省事。甲戌，守司空左僕射洪仲方卒。丁亥，停修宮闕。
0009:六月戊子朔，王如奉恩寺。辛卯，叅知政事陳俊卒。壬寅，王受菩薩戒于明仁殿。己酉，慮囚。
0010:秋七月己未，左遷樞密院使文克謙爲尙書左僕射，樞密院副使韓文俊判司宰寺事。甲戌，太白經天六日。庚辰，以廉信若爲吏部尙書。壬午，設仁王道場于明仁殿十餘日，以禳災變。
0011:九月庚申，幸王輪寺。辛未，將軍慶大升誅鄭仲夫、宋有仁。甲申，金牒告閔宗皇帝廟諱亶字及同音字，並令回避。
0012:冬十一月戊午，地震。己未，宣旨，二罪以下，除刑付處。慶大升累起大獄，用刑深峻，王惻然故，有是命，中外皆悅。辛酉，設百座會于開國寺。是年，兵刃數起，國家患之，術僧致純奏曰：「舊制，三年一設百座會，前年十月，雖已行之，今宜別例復行，以禳其災。」從之。丁卯，設八關會，幸法王寺。丁丑，設消災道場于明仁殿五日。
0013:十二月辛卯，地震。戊申，以宋詝爲衛尉卿右諫議大夫。壬子，重房聞妖言歲抄有變，大懼，使禁軍露刃環衛。其近侍閹宦逃匿者，過半。
0014:十年[编辑]
0015:○(庚子)十年春正月甲寅朔，放朝賀。丁卯，燃燈，王如奉恩寺。庚午，金遣少府監盧珙來，賀生辰。乙亥，宴金使。
0016:二月壬辰，始營宮闕。壬子，王如靈通寺。
0017:三月庚午，幸王輪寺。
0018:夏五月己巳，幸外帝釋院。
0019:六月壬午，王如奉恩寺。丁亥，賜李得玉等及第。甲午，金橫宣使少府監郭喜國等來。壬寅，宴金使。己酉，設法華會於崇敎寺。庚戌，內嬖明春死，王哀戀不已，失聲號哭。太后驚駭，寬譬之曰：「雖是情鍾，然不可使聞於重房也。」然猶嗚咽不能止。遂親製悼亡詩，令宗親和進，以自慰。王天資孱弱，加以屢更變故，動輒驚懼。凡軍國機務，皆牽制武臣，至如聲色，猶不敢自專。及賊臣誅夷，始得溺受牀第，內嬖專房者五人，尤寵幸者，唯純珠明春二人。自去年冬，純珠死，明春又亡，後宮無可悅意者。乃命召二公主入內，令掌服御諸務，俾朝夕不離於側，間或同裯&#91;1&#93;共寢，眷念有不可道者。其壻令公，累月曠居，不勝憤恚，遂欲絶婚，王聞之，乃召令公，俾居壽昌宮東太后行宮，日令公主，微服往見，慰藉&#91;2&#93;之。至十一月，還公主于私第。王又召集純珠明春及諸嬖所生兒女，數十于宮內，皆衣斑&#91;3&#93;斕，載以鳩車，嬉戱內庭。啼呼暄鬧，不類宮禁，故武臣等，悉皆腹誹，或有偶語咨嗟者，王懲艾毅宗不孝悌，故自卽位以來，至誠事太后，敦睦宗戚。
0020:秋七月丁丑，叅知政事李紹膺死。
0021:八月庚寅，減死罪二十餘人，配有人島。丙申，移安太祖、靖宗神御于大安寺。戊戌，設消災道場于明仁殿。
0022:九月癸丑，放還二罪以下流竄者。辛酉，設消災道場于大觀殿，以禳天變。
0023:冬十月辛巳，賜將軍慶大升，犀紅鞓一腰，馬一匹。甲午，幸普濟寺。己亥，設佛頂道場於明仁殿。庚子，王如奉恩寺，以重修落成也。
0024:十一月壬子，重新康安殿成，其門額，舊曰嚮福，以門近接重房東隅，故武臣等議以爲：「嚮福與降伏，聲相近，盖文臣欲以此禳壓武官，而降伏之也。」奏請改其額，命平章事閔令謨，改曰永禧，武臣等復以爲：「文臣之意不可測，安知永禧別有深意耶？禧者福也，永字之意，吉凶未可知也，重字，本房之稱，請改爲重禧。」王從之。乙卯，幸妙通寺。己未，遣秘書少監王度如金，謝橫宣，郞將沈進升謝賀生辰。庚申，移御景禧宮。壬戌，設八關會，幸法王寺。癸亥，遣兵部郞中陳士龍如金，賀正。戊辰，移御壽昌宮。甲戌，太白晝見。
0025:十二月癸未，又晝見，經天。乙未，設消災道場于內殿。辛丑，夜，三司災。有司請罪直宿官及諸司不赴救者，王知直宿官爲副使李純，憚其怒，命貰之，但罪不救者。中書省固請以爲：「若不罪失火官，而罪他人，則罰不中矣。」王不得已從之。乙巳，慮囚。以閔令謨爲太子太師，李光挺爲太傅，並以本官兼之。崔忠烈爲中書侍郞平章事太子少傅，韓文俊叅知政事太子少保，文克謙爲太子少師，崔遇淸爲樞密院使太子賓客，李應招知樞密院事太子賓客，崔世輔同知樞密院事，丁黃載爲戶部尙書，杜景升爲工部尙書。
0026:十一年[编辑]
0027:○(辛丑)十一年春正月戊申朔，放朝賀。己酉，以李知命爲右諫議大夫。辛亥，寫經院火。先是，命寫成銀字藏經，公私競納錢財，而助之，無賴輩，欲盜其物，因火之。甲寅，知樞密院事李應招卒。戊午，遣衛尉少卿李輔德如金，獻方物。庚申，移御景禧宮。辛酉，燃燈，王如奉恩寺。翌日大會，御帳殿看樂，夜與群臣酣飮，日晏未罷。軍校皆使酒鼓譟，牽龍爭高其榻，至與浮階相齊，尊卑無等。王亦醉甚，欲起舞，左承宣文章弼諫止之。遣將軍申寶至如金，賀萬春節。甲子，金遣大府監任倜來，賀生辰。癸酉，移御壽昌宮。乙亥，白虹逼日。
0028:二&#91;4&#93;月戊寅朔，設帝釋道場于明仁殿。
0029:三月丁未朔，王如靈通寺。丙寅，慮囚。戊辰，群盜入大倉，隊正宋康淸募卒力鬪，不克而死。辛未，入奉恩寺，鼓譟劫掠，盜太祖鋪銀甁三十餘口。
0030:閏月戊戌，幸王輪寺。
0031:夏四月丁未，直翰林院李元牧製進祈雨䟽，多言時政之失，王召元牧傳旨曰：「野諺曰：『春旱與糞田同。』間或有雨澤，則天心之仁愛，盖未可知。比者，太史請禱雨，予重違而許之，汝䟽何引我過擧，以飾辭乎？」卽命改撰，自正月，至此不雨，而王言如此，由群小導之也。辛酉，禱雨于宗廟、陵寢、岳瀆及諸神祠。乙丑，幸普濟寺。癸酉，親醮內殿，又望祭北&#91;5&#93;郊于玄武門樓，禱雨。
0032:五月辛巳，再雩。辛卯，設仁王道場於明仁殿。以崔忠烈判刑部事，李富直門下省。
0033:六月丙午朔，王如奉恩寺。辛亥，設大歲道場于明仁、康安二殿。辛酉，大雨。壬申，慮囚。是月，殿中省奉詔遣使。賜酒果于上將軍致仕宋慶寶私第，慶寶聞使臣至，燕服出迎，令使臣脫公服，使臣據舊例，遲回不敢，慶寶怒叱，强令脫之，便執手入廳，設草具，酒三行卽撤。慶寶官至三品，年踰七十，而不知禮，罵辱使命，時議譏之。
0034:秋七月己卯，宰樞、臺諫、重房會京市署，檢斗斛，察奸僞。以市人於斗米，雜沙秕賣之也。是夜，自壽昌宮北垣投石，抵御寢北牖者三四，宿衛皆驚，巡索禁垣，竟不得。重房奏請：「每夜，一將軍領手下軍校，伏兵宮門外，及諸要害處，以備警急。」從之。乙卯，減死罪，配有人島。癸酉，百官習射于西郊。
0035:九月丙子，詔曰：「朕聞，往年十道察訪使，黜陟官吏，多有乖戾。其濫蒙褒賞者，猶之可也，誤被罪罰，寃抑無告者，可不惜哉？其悉原免，依舊敍用。」仍命二罪以下，悉除刑付處。歲戊戌，宰相宋有仁、李光挺等建議奏，發十道察訪使，俾往陞黜，坐贓落職者九百九十餘人，悉皆錄籍。於是，共出銀五十餘斤，賂鄭仲夫，求去其籍，仲夫未果而敗。自是，大賂權貴，請去之，然國家朝章，綿綿不絶，故累歲而未能削。至是，用事者指言：「天譴屢彰，訛言浸興，皆因寃濫所致。」下詔原之。臺閣無一言，識者歎之。癸未，百官習射於東郊。壬寅，幸妙通寺。
0036:冬十月癸丑，設消災道場于明仁殿。壬戌，設仁王道場于大觀殿，飯僧三萬于毬庭。
0037:十一月乙亥，幸外帝釋院。癸未，遣將軍崔璉如金，謝賀生辰，金用純賀正。甲申，移御景禧宮。乙酉，設八關會，幸法王寺。己丑，移御壽昌宮。
0038:十二月壬子，移安毅宗眞于宣孝寺。初，安其眞於城西海安寺，至是，武臣議曰：「毅宗讎武人，不宜安眞於武方。遂請以城東吳彌院，改號宣孝寺，構眞殿移安，以海安寺爲重房願堂。戊辰，設仁王道場于內殿。庚午，以韓文俊爲寶文閣大學士判禮部事，文克謙守太&#91;6&#93;尉，崔遇淸爲翰林學士承旨，崔世輔知樞密院事，宋淸、韓約爲樞密院副使，丁黃載爲兵部尙書，杜景升爲戶部尙書，曹元正爲工部尙書，文章弼爲樞密院知奏事左散騎常侍，金光軾爲殿中監，獨孤孝爲樞密院右承宣，李知命爲右散騎常侍，申寶至爲御史中丞。
0039:十二年[编辑]
0040:○(壬寅)十二年春正月壬午，遣郞將金光裕如金，進方物，郞中田元均賀萬春節。甲申，移御延慶宮。乙酉，燃燈，王如奉恩寺。戊子，金遣耶律仲方來，賀生辰。辛卯，幸神衆院。甲午，宴金使于大觀殿。己亥，移御壽昌宮。
0041:二月乙巳，中書侍郞平章事崔忠烈卒。管城縣令洪彦侵漁百姓，滛荒無度，吏民殺彦所愛妓，又殺妓母及兄弟，遂執彦幽之，有司按問，流首謀者五六人，彦亦廢錮終身。又富城縣令與縣尉不相能，害及無辜。一縣不堪苦，遂殺尉衙宰僕及婢，因閉令尉衙門，使不得出入。有司奏：「二縣悖逆莫甚，請削官號，勿置令尉。」從之。
0042:三月辛未朔，王如靈通寺。庚辰，軍器注簿張光富廬墓三年，旌表門閭。癸未，以上將軍權節平爲西北面兵馬使，尙書右丞宋端爲東北面兵馬使。舊制，兩界兵馬使上道之日，唯郊亭局設而已，雖親舊，不得私餞，盖重其威也。近年，祖餞成風，闐咽郊野，相與媟狎，頗損威重。至是，二人早發而行，餞者皆不及。時議多其得體。庚寅，慮囚。初，全州司錄陳大有，頗負淸介，用刑極酷，民多苦之。及國家遣精勇保勝軍，造官船，大有與上戶長李澤民等，督役甚苛。旗頭竹同等六人作亂，嘯聚官奴及群不逞者，逐大有于山寺，燒澤民等十餘家。吏皆逃竄，乃劫判官高孝升，易置州吏，孝升但授印而已。及按察使朴惟甫入州，賊盛陳兵伍，訴列大有不法狀。按察不擭已，械大有，送京師，因諭賊以禍福不從。於是，悉發道內兵討之，賊閉城固守，事聞，
0043:夏四月戊申，遣閤門祗侯裴公淑，郞將劉永等，往問竹同等叛逆之由。公淑等入城，諭一品軍隊正，〈史失其名。〉謀去賊魁。計畫垂成，被讒見罷，以郞中任龍臂，郞將金臣穎代之。按察所遣兵，攻城不下，已四十餘日，一品軍隊正，與僧徒，殺竹同等十餘人，賊平。己巳，龍臂、臣穎等乃至，索餘黨三十餘人誅之，夷城塹而還。
0044:五月乙亥，百官賀平全州。甲申，遣近臣，迎佛骨于十員殿。丁亥，太白晝見。癸巳，幸普濟寺。甲午，太子親試學生，取河巨源等八人，以備侍學。
0045:六月庚子，王如奉恩寺。甲辰，罷全羅道按察使朴惟甫，以李章甫代之。以不能安撫全州，擅調兵也。甲子，制：「凡入金書狀，令國學、館翰儒官有才名者，遣之。」丙寅，賜許徵等及第。
0046:秋九月穆親殿及麗正宮成。庚寅，幸妙通寺。
0047:冬十一月己卯，移御延慶宮。癸未，遣將軍安允恭如金，謝賀生辰，兵部郞中崔永儒賀正。
0048:十二月乙卯，以弟旼守太師、平涼公，王珙守司徒、邵城侯。乙丑，以文克謙叅知政事，文章弼爲樞密院副使。
0049:十三年[编辑]
0050:○(癸卯)十三年春正月庚辰，燃燈，王如奉恩寺。癸未，金遣大府監僕散衍來，賀生辰。遣吏部郞中文章偉如金，進方物，郞將盧孝敦賀萬春節。丙戌，移御壽昌宮。
0051:二月戊戌，幸王輪寺。己未，設藏經道場于明仁殿，王行香，製絶句一首，賜文克謙和進。乙丑，王如靈通寺。
0052:夏四月壬寅，大設華嚴法會于洪圓寺，薦庚癸以來死亡者。丁巳，金國報改來遠城，爲來遠軍。戊午，大雨雹如杏子。
0053:五月癸未，幸外帝釋院。丙戌，重房奏，省東班官職。
0054:六月金遣大理卿訖石烈來，賜羊。甲寅，宴金使于大觀殿。
0055:秋七月丁丑，將軍慶大升卒。
0056:八月癸巳朔，夜，城中大驚譟，聲震都下。戊申，捕慶大升都房，並流遠島。是月，兩府宰樞奏：「每歲，奉使如金者，利於懋遷，多齎土物，轉輸之弊，驛吏苦之。夾帶私樻，宜有定額，違者奪職。」詔可。居無何，將軍李文中、韓正修等使金，恐失厚利，請復舊例，王又許之。王柔而寡斷，政令無常，朝出暮改，類多如此。
0057:冬十月丙辰，幸妙通寺。
0058:十一月壬戌朔，日食。乙亥，設八關會，幸法王寺。癸未，王太后任氏薨，太后之病也，王親自調藥，夜不解衣者累日，病革，王泣目盡瘇。及薨，殯于義昌宮旁私第。王朝夕哭臨哀甚，宰相請抑哀，不聽。
0059:閏月乙未，遣戶部員外郞崔孝著如金告哀，將軍李文中，謝賀生辰，郞將崔文淸賀正，員外郞鄭允當謝賜羊，金恤我有喪，辭遣，故皆至義州而還。丁未，平章事致仕李公升卒。甲寅，葬太后于純陵，王自義昌宮步至彌勒寺，釋服，移御堤上宮。戊午，兩府宰樞、臺省，表請復常膳，不允。
0060:十二月庚寅，以李光挺守太保判吏部事，韓文俊判兵部事，文克謙爲中書侍郞平章事判戶部事，文章弼同知樞密院事御史大夫，杜景升、廉信若、曹元正並爲樞密院副使，李義旼爲工部尙書。
0061:十四年[编辑]
0062:○(甲辰)十四年春正月辛卯朔，放朝賀。甲午，太白經天。乙巳，遣員外郞文義赫如金，進方物，將軍韓正修賀萬春節，皆至義州而還。以金恤我有喪也。
0063:二月辛未，太白，自去年十月，常晝見。乙亥，幸外帝釋院。
0064:三月辛丑，京城地震。
0065:夏四月己未朔，日食。壬申，燃燈，王如奉恩寺。翌日大會，御延慶宮，觀樂。以國恤，權停上元，至是行之，唯禁揷花諸技。戊寅，幸妙通寺。庚寅，以久旱，慮囚。甲午，金祭奠使大府監完顔𱑓等來。丙申，金弔慰使大將軍大仲允來。戊戌，起復使完顔三勝來。癸丑，王引起復使，受詔于大觀殿，詔曰：「君子不奪人之喪，盖將立敎，聖人有變古之禮，所以從宜，義或可行，事當無避。晧分茅守土，繼世象賢，逖居海邦，恪守侯職。頃以貢章之上，遽罹母氏之憂，朕亦惻然，卿何堪處？言念大藩之寄，豈宜小節之拘？已勑有司，俾還從政。墨衰破敵，是能達兵革之權，哀慕在心，何必重苴麻之飾。祖宗之業，不可以不念，軍民之務，不可以不修，夙夜畏天之威，安寧保國之業。」丁巳，王宴金使于大觀殿，使以不從吉禮，怒不赴。
0066:六月戊辰，王乃宴金使于大觀殿，竟不結棚、揷花、奏樂。
0067:秋七月丁亥朔，樞密院使崔遇淸卒。
0068:八月甲子，王以嬖妾死，慟哭不御肉聽政。
0069:九月丁未，流諫議大夫宋貯，右司諫崔基厚，直史館王許召等六人于遠島。庚戌，賜琴克儀等及第。
0070:冬十月乙亥，設百座仁王會于大觀殿，齋僧一萬于毬庭。癸未，金主以謁貞義皇后寢宮于東京，詔停明年賀正，及賀萬春節等使。
0071:十一月戌朔幸外帝釋院。甲午，親行虞祭。己亥，設八關會，王觀樂于毬庭，翌日大會，又觀樂于毬庭。丁未，奉安太后眞于靈通寺仁宗眞殿。庚戌，大閱于東郊
0072:十二月甲申，以韓文俊爲門下侍郞平章事判吏部事，崔世輔爲門下侍郞平章事判兵部事，文克謙爲太子太保，文章弼叅知政事，金光植、林民庇爲樞密院副使，李義旼守司空左僕射，鄭邦佑知御史臺事，李知命爲翰林學士承旨，鄭允當爲吏部員外郞，李居正爲左正言。王凡用人，唯與嬖臣、宦竪議，親署叅官以上，封其草，直付政曹，名曰下批。政曹據草謄，更無奏議論。由是，奔競成風，賄賂公行，賢否混淆。嬖臣、宦竪，有所請托，王問曰：「得賂幾何？」多則，喜從其請，否則，延時日，以冀其多。故宦寺盜主權，作威福，甚於前朝。且王之潛邸也，光靖王后早薨，不復立后，故卽位之後，嬖姬孽子，招權納賄，竊弄威柄，朝野缺望。
0073:十五年[编辑]
0074:○(乙巳)十五年春正月丁酉，以文克謙爲中書侍郞判禮部事。戊戌，燃燈，王如奉恩寺。翼日大會，王觀樂于天敷殿，以國恤，除揷花。辛丑，西北面兵馬使李知命，獻契丹絲五百束&#91;7&#93;。知命之陛辭也，王召入內殿親諭曰：「義州雖禁兩國互市，卿宜取龍州庫紵布，市丹絲以進。」故有是獻。毅宗時，凡金國所贈絲絹等物，半入內府，以需御用，半付大府，以充經費，王卽位以後，悉入內府，賜諸嬖媵，府藏虛渴，徵求至此。
0075:三月甲申朔，王如靈通寺。丁未，親設藏經道場于明仁殿。
0076:夏四月乙亥，幸妙通寺。是月，王患虛羸。嘗餌栢子仁酒，栢子仁不佳，御醫奏云：「栢子仁産雞林者最良&#91;8&#93;，請遣中使求之。」不許。請遣郵史，又不許曰：「今農事方殷，恐無知小人，憑藉&#91;2&#93;朕命，擾民妨農。寧輟藥物，豈可使東作之民，廢其業耶？」遂不復御。
0077:五月丙戌，遣右散騎常侍宋端禖祭于白馬山，爲太子祈嗣。
0078:六月癸丑，王如奉恩寺。丙寅，有侍御史二人，與宦官崔東秀，會于廣眞寺，爲流頭飮。國俗，以是月十五日，沐髮於東流水，祓除不祥，因會飮，號流頭飮。
0079:秋&#91;9&#93;八月丙辰，太白經天。己未，王御便殿，斷刑部所奏重刑。壬申，親行八虞祭。是月，金男女十八人，來投登州霜陰縣，下詔發還。
0080:九月丙申，設藏經道場于明仁殿。
0081:冬十月庚戌朔，日食。
0082:十一月壬午，遣上將軍梁翼京，郞中崔素如金，謝致祭。郞將康用儒謝吊慰，將軍崔仁謝起復，郞將崔文淸賀正。癸巳，設八關會，王如法王寺。己酉，工部尙書咸有一卒。
0083:十二月甲子，命旌孝子尉貂門。丙寅，慮囚。己卯，以杜景升叅知政事，李商老爲吏部尙書，李俊昌爲太&#91;6&#93;僕卿。
0084:十六年[编辑]
0085:○(丙午)十六年春正月庚辰朔，放朝賀。癸未，令同正朴元實，以飛語告重房曰：「校尉張彦夫等八人謀亂。」重房捕詰彦夫，對曰：「方今執政用事者，貪鄙，酷愛白銀，賣官鬻爵，多行不法。擬斷如此人頭，啣其口以銀，廣示朝野，使人人，知貪銀以死也。」彦夫竟見殺，元實超拜散員。辛卯，遣侍郞文義赫如金，進方物，禮賓卿柳公權賀萬春節。癸巳，燃燈，王如奉恩寺。丙申，金遣昭毅大將軍耶律履來，賀生辰，戊戌，宴金使。辛丑，王告卽吉于景靈殿。丙午，祔恭睿太后于太&#91;6&#93;廟。
0086:二月庚申，金遣大府監耶律圭來落起復，壬戌，宴金使于大觀殿。
0087:夏四月己酉，政堂文學致仕崔汝諧卒。丁卯，麗景門成，諸將奏，門之高廣，宜准向成門，詔可。麗景在東，向成在西，慮東高於西，文勝武故，有是議。戊辰，幸外帝釋院。壬申，賜宋惇光等及第。
0088:五月壬午，雨雹。辛卯，幸王輪寺。宋歸我漂風人李漢等六人。
0089:六月戊申，王如奉恩寺。庚申，金橫宣使大理卿李磐來，宴于大觀殿，磐善文章，容止可觀。自入界，所至館舍，錦綺帳褥，必命撤之，又禁屠殺，每有餘食，輒令從者，盛橐而行，道遇窮餓者，悉施之。甲子，賜羊于文武叅官以上，及近臣有差。
0090:秋七月甲申，有人告耽羅叛。王驚愕，引兩府，問處置方略，卽遣閤門祗候獨孤忠，郞將池資深爲安撫使，以式目錄事張允文爲大府注簿&#91;10&#93;行耽羅縣令，各賜綾絹七端，因促上道。詔前令尉，皆加重罰，旣而聞之，無叛狀。然詔令已出，故允文上官，而前令尉，竟坐免。甲辰，內侍院奏：「自今，有進膳者，止給酒果，勿用布帛。布帛有數，而進膳者無窮，以有限之物，供無窮之費，非長計也。」詔曰「朕欲澤及萬物，而未遂其願，故因其薄物，必施厚惠。布帛雖費，皆是國人蒙利也，勿以爲吝。」王自卽位以來，有進膳者，雖微物，輒厚賜布帛。故貪利之徒，至有旁求他方以獻者。
0091:閏月乙卯，制曰：「民惟邦本，本固邦寧。比來，守令刻剝其民，無所畏忌，人不堪苦，流離日多，予甚悼焉，惟爾有司，痛懲貪吏，以戒後來。如有誅求於民，招受賄賂者，所受雖微皆從重輪。
0092:八月&#91;9&#93;丁酉，謁長、純二陵，遂幸天孝寺。晋州守金光允，安東守李光實，皆貪殘屠剝，民不堪苦，謀爲叛逆，有司議臟，並流之。
0093:九月丁卯，幸普濟寺。
0094:冬十月丁丑，流讒人朴敦夫于遠島。時，匿名書甚多，誣人罪過，有得罪者，莫知其由，人皆危懼。重房密令禁軍伺之，敦夫懷書，將帖門，捕得流之道死，人皆快之。癸未，恭化候瑛卒。乙酉，親祫于太&#91;6&#93;廟，赦。
0095:十一月甲辰，幸王輪寺。遣刑部侍郞于述儒如金，謝落起復。禮部侍郞任濡謝橫宣，中郞將盧孝敦謝賀生辰，郞將崔光甫賀正。己未，移御壽昌宮。丁卯，王如靈通寺。
0096:十二月庚辰，幸外帝釋院。辛丑，以上將軍崔世輔同修國史，將軍崔連、金富，並爲禮部侍郞。
0097:十七年[编辑]
0098:○(丁未)十七年春正月癸卯朔，放朝賀。辛亥，移御延慶宮。遣將東車若松如金進方物，李文中賀萬春節。己未，金遣昭毅大將軍韓景懋來，賀生辰。宴于大觀殿。
0099:二月戊寅，設消災道場于宣慶殿。己丑，幸神衆院。壬寅，王如靈通寺。
0100:三月戊申，幸外帝釋院。
0101:夏五月己未，移御壽昌宮。
0102:六月壬申，王如奉恩寺。丙申，中書省劾奏慶尙州道按察使崔嚴威苛察，侵漁吏民，受賂無厭，命以郞將朴冲代之，冲性淸謹，庚癸之亂，武臣並奪文官第宅，而冲獨守正。
0103:秋七月丁卯，太白晝見，經天。己巳，晦。日食。曹元正等謀亂伏誅。
0104:九月壬子，順州歸化所安置賊數百人，潰散行掠，兵馬使發兵捕之。
0105:冬十月丁酉，齋僧三萬于毬庭。
0106:十一月丙辰，移御壽昌宮。辛酉，王如靈通寺。
0107:十二月乙酉，以文克謙權判尙書吏部事。
0108:十八年[编辑]
0109:○(戊申)十八年春正月丁酉朔，放朝賀。癸丑，金遣耶律彦拱來，賀生辰。乙卯，宴于大觀殿。癸亥，設道場于明仁殿，以禳天變。
0110:二月丙申，王如靈通寺。
0111:三月戊午，慮囚。
0112:夏四月丁卯朔，雨雹。庚午，雨雹，辛未，大雨雹，丁亥，雨雹。
0113:五月癸卯，詔曰：「農務方興，久旱不雨，慮有寃獄，久滯不決，其令二罪以下，悉皆原免。」癸丑，少監王元之婢壻，私奴平亮，滅元之家。丙辰，流平亮于遠島。平亮，平章事金永寬家奴也，居見州，務農致富，賂遺權要，免賤爲良，得散員同正。其妻乃元之家婢也，元之家貧，挈家往依焉。平亮厚慰，勸還于京，密與妻兄仁茂、仁庇等，要於路，殺元之夫妻及數兒，自幸其無主，可永得爲良。使其子禮圭得拜隊正，娶八關寶判官朴柔進之女，又以仁茂，娶明經學諭朴禹錫之女，人皆痛憤。至是，御史臺捕鞫，流平亮，罷柔進、禹錫官，仁茂、仁庇、禮圭等，皆逃匿。
0114:六月丙寅朔，王如奉恩寺。己巳，賜內侍中尙令李唐髦等及第。閤門祗侯李尙敦之子化龍亦登第，以寵姬子妻之，命於玄德宮，迎紅牌，賜內庫銀及匹段&#91;11&#93;。庚辰，王受菩薩戒于明仁殿。
0115:秋九月庚申，慮囚。
0116:冬十月甲申，幸外帝釋院。戊子，幸妙通寺。辛卯，太白晝見。
0117:十一月丙申，幸普濟寺。庚子，太白晝見。遣朱光美如金，謝賀生辰，李尙儒賀正。乙卯，王如靈通寺。辛酉，憲臺請，減近臣以充各司，詔曰：「大臣子弟，雖不勤謹，不可輕黜，無權勢者，在所當去。然皆畏法奉公，除此輩，更無使令。不可依允。」
0118:十九年[编辑]
0119:○(己酉)十九年春正月丁未，西北面兵馬使，馳報金主崩。戊申，金遣使來，賀生辰，王宴之。
0120:二月辛酉朔，日食。庚寅，王如靈通寺。
0121:三月戊午，遣奉慰使及祭奠兼會葬使如金。己未，金遣使來，告喪。金使初至境上，凡軍從三十一人，邊吏以人數多於舊例，固留不迎，金使牒曰：「大行皇帝，於爾國，有大恩寵，今聞訃音，宜顚倒迎命，卽行喪禮。今旣累旬，稽留不納，大乖禮制。」命群臣會議，迎入界。庚申，王素服，率百官，迎詔于都省廳，擧哀。金使見王哀痛，莫不動色。
0122:夏四月壬戌，釋服。己卯，遣使如金，賀登極。
0123:五月辛亥，雨雹。
0124:閏月辛酉，故宰相崔忠烈妻，以米一百石，納于公廩。丙寅，以久旱，禱雨于群望，宥寃獄。辛未，禱于廟社及名山、大川諸神祠，巷市。癸酉，聚巫，禱于都省。丁丑，雩，又禱于群望。己卯，雨。
0125:秋七月丁未，遣使如金，賀天壽節，又遣使，進方物。
0126:九月丙寅，平章事文克謙卒。
0127:冬十一月壬申，金橫宣使完顔述來。庚辰，王如靈通寺。甲申，宴金使于大觀殿。
0128:十二月乙巳，以崔世輔判吏部事，杜景升權判兵部事。
0129:二十年[编辑]
0130:○(庚戌)二十年春正月壬申，金遣耶律炳來，賀生辰。己卯，宴金使于大觀殿，賜金帶。是月，盜起東京，按察副使周惟氐率兵，欲襲賊，賊覺而拒之，殺傷甚衆。
0131:二月己丑，金報改元明昌。
0132:夏五月賜皇甫緯等及第。
0133:秋八月丙戌，減內外死囚十六人，分配海島。丁酉，以秋夕，親享景靈殿。甲辰，幸普濟寺。丁未，平章事凍韓文俊卒。
0134:九月丙辰，詔曰：「自古有國家者，所重在民。唐太宗揀&#91;12&#93;天下淸直有名之士，分補守令，撫綏黎民，事在簡策，垂法後世。今國家，酌古思今，揚淸激濁，黜陟之法，庶幾貞觀。乃何，近民之官，先私後公，損人益己，剝民膏血，恬不爲愧？雖贓狀已露，猶且托&#91;13&#93;付權勢，以圖苟免。故習俗因循，狃于姦宄，欲臻至治，其可得乎？咨！爾兩界兵馬使，五道按察使，尙一乃心力，見善若驚，疾惡讎，其有守節效職者，褒之使知勸，賣公漁利者，劾之使知戒。如此則，廉恥之風興，而貪殘之行息矣，其令有司施行。庚申，以重陽，親享景靈殿。壬戌，有司奏劾忠州牧使前上將軍鄭元獬，制曰：「代君而理民者吏也，故吏良則民安，否則必至騷擾。元獬嘗抵法削爵，竄于南荒，朕冀其自新，命以前職，假守中原。今且不悛，多行不義，剝民滋甚，罪在不赦。然以惻隱之心，不忍加誅，其令以檢校官，屛居鄕&#91;14&#93;里。彼忠州民，敢行告訴，罪合示懲，第愚氓，不忍荼毒，冒死仰訴，其亦可矜，有司無問。戊寅，太白晝見二日。慮囚。
0135:冬十月壬寅，設百座仁三會於大觀殿，飯僧于毬庭三日。
0136:十一月遣使如金，謝賀生辰，又遣使賀正。乙丑，設八關會，幸法王寺。甲戌，幸靈通寺。
0137:十二月辛巳朔，設勝法文道場于內殿。癸巳，以中郞將姜純義爲南路捉賊使，閤門祗侯庾寬副之。戊申，以崔世輔特進守太&#91;6&#93;師，杜景升守太&#91;6&#93;尉，李義旼同中書門下平章事，朴純弼爲中書侍郞平章事，史正儒守司空左僕射叅知政事，李奕㽔叅知政事，李知命爲太子少傅，白任至知門下省事，權節平爲樞密院使，趙永仁、劉升、金永存並同知樞密院事，金純爲樞密院副使，崔瑜賈爲國子監大司成樞密院副使。
0138:二十一年[编辑]
0139:○(辛亥)二十一年春正月辛亥，政堂文學李知命卒。丙寅，金遣完顔克忠來，賀生辰，庚辰，宴于大觀殿。
0140:二月乙未，金遣完顔臣來，告皇太后喪，遣大將軍韓正修，郞中崔敦禮如金，弔喪，大將軍文得呂，司業李世長致祭。丁酉，幸延慶宮，邀金使，不至，夜率群臣，迎詔於都省，發哀。己亥，宴金使于大觀殿。庚子，知門下省事白任至卒。
0141:三月乙卯，叅知政事朴純弼卒。
0142:秋七月己酉，再雩。
0143:冬十二月甲辰，以杜景升判吏部事修國史，李義旼判兵部事，李奕蕤爲中書侍郞平章事，權節平叅知政事判戶部事，趙永仁叅知政事政堂文學翰林學士承旨，劉升守司空左僕射，金永存知樞密院事，金純同知樞密院事，孫碩、王度並爲樞密院副使。
0144:二十二年[编辑]
0145:○(壬子)二十二年春正月乙巳朔，金遣䅶盌溫都說來，賀生辰，癸亥，宴于大觀殿。
0146:二月癸巳，平章事李奕蕤卒。
0147:夏四月壬子，命吏部尙書鄭國儉，判秘書省事崔詵，集書筵諸儒於寶文閣，讎校增續資治通鑑。分送州縣，雕印以進，分賜侍從儒臣。戊午，賜孫希綽等及第。
0148:六月壬寅，王如奉恩寺。甲寅，金遣橫宣使孛木魯至忠來。
0149:秋七月乙亥，遣使如金，進方物。壬午，遣使，賀天壽節。庚寅，遣使，謝橫宣。戊戌，幸王輪寺。
0150:八月癸丑，德寧公主卒。壬戌，太白經天。癸亥，宋商來，獻《太&#91;6&#93;平御覽》，賜白金六十斤，仍命崔詵校讎訛謬。
0151:九月庚午朔，遣郞將金元義等二十餘人，往西都，度畿內田。
0152:冬十月辛丑，李義旼以御史大夫王度起第於壽德宮傍，劾罷，朝野失望。丁卯，幸妙通寺。己巳，政堂文學致仕廉信若卒。
0153:二十三年[编辑]
0154:○(癸丑)二十三年春正月乙酉，金遣禮部侍郞張汝猷來，賀生辰，丁亥，宴于大觀殿。
0155:二月丁卯，王如靈通寺。東南路按察副使金光濟討賊不克，請遣京兵。
0156:三月乙酉，平章事林民庇卒。
0157:夏五月丁丑，迎日縣，獻瑪瑙。
0158:六月丙申朔，王如奉恩寺。
0159:秋七月辛未，遣使如金，進方物。乙亥，遣使，賀天壽節。時，南賊蜂起。其劇者，金沙彌據雲門，孝心據草田，嘯聚亡命，摽掠州縣，王聞而患之。丙子，遣大將軍全存傑，率將軍李至純、李公靖、金陟候、金慶夫、盧植等討之。是月，太白晝見，經天。
0160:八月辛丑，李公靖、金慶夫等擊賊，敗績。甲辰，減死刑十五人，分配海島。
0161:冬十月戊申，平章事崔世輔卒。甲寅，設百高座道場於內殿，飯僧三萬。
0162:十一月壬申，遣使如金，謝賀生辰，又遣使賀正。乙酉，以恭睿太后諱辰，設齋于內殿，自諸王、侯、伯，兩府宰輔，近衛之臣，各獻餚饌。諱辰，群下供饌始此。丁亥，王如靈通寺。壬辰，以上將軍崔仁爲南路捉賊兵馬使，大將軍高湧之都知兵馬事，率將軍金存仁、史良柱、朴公襲、白富公、陳光卿，往討之。
0163:十二月壬寅，太白晝見，經天。丁巳，南賊魁得甫詣闕，請許安業，命有司，放還，聽兵馬使區處。
0164:二十四年[编辑]
0165:○(甲寅)二十四年春正月己卯，金遣大理卿紇石烈珵來，賀生辰。辛巳，宴于大觀殿。
0166:二月癸巳，南賊魁金沙彌自投行營，請降斬之。甲寅，將軍史良柱擊南敵，敗死。庚申，左道兵馬使崔仁率銳卒數千，擊賊，至江陵城，設伏以待。賊至，執一女，問曰：「兵馬安在？」女曰：「在城中。」賊驚駭而退，伏發，追斬百五十級。
0167:三月丁丑，門下侍郞平章事致仕閔令謨卒。壬午，遣奉御柳澤如金，進方物，將軍權信賀天壽節。
0168:夏四月戊戌，南路兵馬使擊賊于密城楮田村，斬獲七千餘級，器械牛馬，稱是。乙巳，賜金君綏等及第。癸丑，右道兵馬使擊賊，擒斬四十級，又連戰三日，賊敗北。
0169:六月庚寅，諫官奏：「旱暵日久，亦由祈禱未早，請治太史之罪。」王曰：「咎在寡人，太史何罪？勿問。」丁酉，太史奏：「昔甲寅，歲，久旱，仁考因太史之請，以七事修省，一曰治寃獄，二曰賑鰥寡孤獨，三曰輕徭薄賦，四曰進賢良，五曰黜貪邪，六曰恤怨曠，七曰減膳羞。今旱魃爲災，乾文屢變，請依舊制，側身修行，以答&#91;15&#93;天心。」戊戌，親禱雨于妙通寺，澍雨大降。
0170:秋八月丁酉，南賊魁遣其黨李純等四人，詣闕請降，除純等隊正，賜布遣還。甲辰，減死囚十人，杖脊配流。
0171:九月己未，太史奏：「天文示儆尙矣。今南方未靜，國家未能討平，臣竊寒心。况我朝盛德在木，方秋葉落，變隨以生，請愼之。」王命內外戒嚴。庚申，門下侍郞平章事李光挺卒。甲子，叅知政事崔瑜賈引年乞退，時人美之，
0172:冬十月丁酉，南路兵馬使收賊妻孥三百五十餘人，黥配西海道，充諸城奴婢。
0173:閏月乙亥，有司奏：「左道兵馬使&#91;16&#93;崔仁，嘗自絀退，不肯一戰，淹延歲月，縻費不貲。請罷治罪，以右道兵馬使上將軍高湧之，兼領之。」王曰：「賊亦民也，奚多殺爲？以恩服之，可也。」有司固請從之。
0174:十二月己未，太史奏曰：「頃來，乾象多變，意者，天儆陛下歟。宜惕&#91;17&#93;然修省，以答&#91;15&#93;天戒，不然，禍且至矣。」王懼，分遣使祈告。癸亥，南路兵馬使擒賊魁孝心。己卯，以趙永仁守太&#91;6&#93;尉上柱國，孫碩叅知政事，申寶至守司空左僕射，李仁成同知樞密院事御史大夫，柳公權同知樞密院事，奇洪壽爲樞密院副使，崔仁爲刑部尙書，高湧之爲工部尙書，文迪爲右散騎常侍。辛巳，南路兵馬使高湧之班師，王引見，獎諭甚厚。
0175:二十五年[编辑]
0176:○(乙卯)二十五年春正月癸卯，金遣李敬義來，賀生辰。王聞水州廷谷村，有老嫗，年百有四歲，子孫丁壯者，共九十五人，悉供徭役，賜嫗穀三十石。
0177:三月丙戌，日食。丁亥，親命題，試文臣詩賦，金君綏爲魁，大加稱賞。癸巳，詔曰：「比年旱災，禾稼不稔，而民不足食。吏猶徇私，戶歛尤暴，或以不急，發郵，所至侵擾。又勢家，日益侵民，妨農害穀，朕甚憂之。自今，諸道使臣等，察吏臧否，問民疾苦，具狀以聞。脫有不勤，則有司存。」
0178:夏四月庚申，中外賀天禧節。太子受賀，遂朝於王，王問民閒之語，對曰：「人皆笑臣爲老太子。」王曰：「寡人之久生，亦過也。」太子失色。太子之意，稱美王之壽考，然語涉疑諱故也。
0179:六月辛酉，再雩。丁卯，金橫宣使納蘭昉來，庚午，宴于大觀殿。
0180:秋八月戊辰，減死囚十四人，放流。
0181:冬十一月戊申，仁宗出妃福昌院主李氏卒。
0182:二十六年[编辑]
0183:○(丙辰)二十六年春正月丁酉，金遣賈益來，賀生辰。宴于大觀殿。
0184:二月丁卯，京城地震。壬申，遣樞密院事李俊昌，奉宣孝寺毅宗神御，移安于佛住寺。
0185:三月己丑，詔曰：「盖聞，君道得則風雨時，否則反是。近者，歲不登稔，飢饉荐臻，今又久旱，朕甚懼焉。庶幾除苛政，恤寃枉，以答&#91;15&#93;天譴。惟爾有司，体朕此意，凡繫囚罪，非殊死，悉原之。」
0186:夏西月戊午，將軍崔忠獻，誅李義旼。己卯，以趙永仁權判吏部事，柳得義權知吏部，尙書，白存儒爲大將軍，崔忠粹、崔光允並爲將軍，朴晋材爲別將。
0187:六月壬子，以崔忠獻、于承慶爲左右承宣。庚午，以崔忠獻知御史臺事。
0188:秋七月丁亥，賜趙挺規等及第。丙申，政堂文學柳公權卒。
0189:八月戊申，守司空左僕射申寶至卒。庚午，改中和殿曰延康，雲龍門曰天祐。壬申，王自壽昌宮移御廷慶宮。自辛卯，宮闕災，爲接金使，先創康安、大觀兩殿，金使至，則入御康安殿，引見于大觀殿。忌其新創，未嘗留御，禮畢，卽還御壽昌宮，至是，乃御廷慶宮。崔忠粹陳兵兵曹之南，及車駕將入廣化門，觀者多從傍出。忠粹遣人呵止，觀者辟易，亂觸太子儀仗。人訛言，變生輦下，扈駕百官，皆狼&#91;18&#93;狽四散，夾道士女，交相踐蹂，惟侍中杜景升按轡自若。時，人心洶洶危疑如此。
0190:九月丁丑朔，御儀鳳門赦。
0191:冬十一月己丑，設八關會，王勑北界諸都領等觀樂。麟州都領中郞將子冲見判閤門事王珪，長揖不拜。有司劾奏無禮，王曰：「與藩民同樂，寵之也，而罪之可乎？」有司再請，允之。子冲初發本州，謂諸都領曰：「國家召吾輩，盖有指矣。吾入朝，欲以微事，試之，如將罪我，是朝廷有人，否則是畏我也。」甲午，移御壽昌宮。庚午，以門下侍中杜景升爲中書令。
0192:二十七年[编辑]
0193:○(丁巳)二十七年春正月丙子，移御延慶宮。辛卯，金遣阿弗罕德剛來，賀生辰。
0194:二月乙巳朔，日食。壬子，夜，有人入大內，鑿利賓門外西步廊柱，爲穴數十，武人曰：「此必東班蠱西也。」相傳譁譟者甚衆，東班無以自明。獨大將軍于承慶曰：「此姦人隙文，因以生事耳，非東班爲之也。」衆口乃止。
0195:夏五月己酉，賜房衍寶等及第。
0196:秋九月甲寅，崔忠獻兄弟設醮，以廢立事，告天。是夕，大雷電雨雹，旋風暴起，拔興國寺南道傍樹木。吹入獄中，垣墻盡頹，近獄新步廊十八閒，一時壞仆。又吹過高達坂，至賢聖寺，多拔樹木。庚申，大雷電。癸亥，忠獻兄弟逼王，單騎出向成門，幽于昌樂宮，放太子璹于江華島。迎平凉公旼立之，以子淵爲太子。神宗五年九月，王患痢疾，神宗遣中使，請曰：「欲遣醫進藥，誰其可者」王曰：「我忝位二十八年，壽七十二，豈希延生？遂不聽。
0197:十一月戊午，薨于昌樂宮，謚曰光孝，廟號明宗，葬于長湍，陵曰智陵，高宗四十年，加謚皇明。
0198:史臣評價[编辑]
0199:○史臣贊曰：「自鄭仲夫、李義方、義旼等弑毅宗，竊弄國柄，爲明宗計者，當誓心自强，必欲討賊而後已。若曰力不足，則慶大升憤王室之微弱，疾强臣之跋扈，一朝擧義，誅仲夫父子，如獵狐兎，而義旼奉首鼠竄，假息鄕&#91;14&#93;閭，此正任用賢良，脩明紀綱，復張王室之秋也。王不能然，溺於宴安，其所施爲，殊如平居無事之時。若義旼者，特一匹夫耳，遣一介使，數其弑君之罪，誅而族之，可也。反加招置，驟登爵位，使之陵轢王室，殺害朝臣，賣官鬻獄，濁亂朝政，其禍慘矣。崔忠獻乘釁以起，而王反見放逐，子孫不保。自是，權臣相繼執命，王室之不亡，若綴旒者，幾百年，嗚呼痛哉。
0200:〈世家卷第二十〉
fascicle:021
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:神宗[编辑]
0003:神宗靖孝大王，諱晫，古諱旼，字至華。仁宗第五子，明宗母弟，仁宗二十二年甲子，七月庚申，生。及長，封爲平凉公，明宗二十七年九月癸亥，崔忠獻廢明宗，迎王，卽位于大觀殿。
0004:乙丑，御大觀殿，受群臣賀，移御儀鳳樓，親勞毬庭宿衛軍，仍命罷歸。翼日，忠獻兄弟亦出自樞密院，歸第。丁卯，以崔忠獻爲上將軍柱國，忠粹爲鷹揚軍大將軍知都省事柱國，朴晋材爲刑部侍郞，趙永仁判吏部事，奇洪壽叅知政事判兵部事。冬十月乙亥，王改名晫。嘗在潛邸，夢人命名曰：『千晫』，未幾卽位。至是，以與金主同名，欲改之，令宰相擬進。叅知政事崔讜，進『晫』字。王心異之，遂改。丙子，遣考功員外郞趙通如金。前王表曰。「鶴鳴于皐，尙有可聞之響，葵傾於日，豈無委照之私！敢殫懇款之誠，仰瀆高明之鑑。伏念，某猥將綿力，叨襲藩封，表東海之濱，久陶於聲敎。迫西山之日，忽染於病痾，一脚偏枯，而行必借於人扶，兩眼並昏，而視不過於步內。自年齡，馴致若此，非藥餌所可能爲。且當國政之堆前，意亦迷於去取，如或皇華之臨境，禮必闕於將迎。念玆雖謂之小邦，厥位難虛於一日。顧父言之在耳：『須&#91;1&#93;弟及而傳家』。故臣曩曾受付託於臣兄，今宜畀重艱於臣弟。况臣兄有元子臣某，嘗傳聞於遺訓，亦承順於臣心，因謂『大叔之賢，非所跂及，願付延陵之節』，固欲退藏。而臣母弟晫，德服人心，名高戚里，非特能保乂於下國，亦可以藩宣於上朝。乃於九月二十三日，以弟晫權守軍國事務，敢布腹心之微，用祈覆載之惠。」新王表曰：「覆物無私，帝王之至德，仗信以事，臣子之良規，敢吐忱辭，冒干聰聽。伏念，舊邦遺胤，荒服曾臣，遭逢解網之時，涵泳垂衣之化。伏見，臣兄國王臣晧，逮事先帝，至于聖朝，述職僅三十年，禮無所失，享壽餘六十載，病莫能興。藥乏萬金之良，疾同二竪之苦，欲釋重負，庶保殘齡。追述臣父國王楷遺囑，以九月二十三日，令臣權守軍國事務。而臣迫此懇辭，避將何計，顧負托之大重，將籲呼以上聞。然念宗廟不可以乏祠，黎元不可以無主，勉從誠請，假守繁機。若臨淵而履冰。或至隕越，儻回霜而收電，永荷生成。區區之誠，實天所鑒。」
0005:十一月庚子朔，御儀鳳樓，詔曰：「朕因臣民之推戴，承祖宗積累之基，夙夜祗懼，無安厥位。庶幾中興，馴致太&#91;2&#93;平，雖至憂勤，罔知攸濟。視古哲王，寬刑宥罪，崇德報功，輕徭薄賦，爲理之要，莫過於此。故欲於中外，普被恩澤，與民更始。自今月初一日昧爽前，內外斬絞以下，至於贖銅徵瓦，咸赦除之。國內名山大川及耽羅神祇&#91;3&#93;，各加號，祖聖及歷代名王，加上尊謚。年八十以上及篤癈疾，僧俗男女，鰥寡、孤獨、義節、孝順，旌表門閭，許加分職。登極日，侍衛宰樞以下及軍卒，加爵號分職，子孫加蔭職，其餘不應受職者，各賜物有差。文武兩班，各許散職一級田柴，東堂監試人吏動靜，並許一度。」前中書令杜景升卒。壬子，改天祐門，爲應明。癸丑，設八關會，幸法王寺。癸巳，以宗室玶守太尉上柱國，延昌公沔守司空上柱國，廣陵侯縝守司徒上柱國，寧仁伯祐守司徒上柱國，昌化伯沆守司徒上柱國，趙永仁守太師門下侍郞平章事監修國史判吏部事，奇洪壽守司徒中書侍郞平章事監修國史判兵部事太子太傅，任濡、崔讜並爲中書侍郞平章事，李文中叅知政事，于述儒守司空左僕射判刑部事，崔詵知樞密院事太子少師，金晙同知樞密院事太子賓客，蔡順禧、車若松並爲樞密院副使，金彦爲尙書左僕射，林惟謙爲尙書右僕射判三司事，崔忠獻爲樞密院知奏事。
0006:元年[编辑]
0007:○(戊午)元年春正月己亥朔，日食。庚子，放朝賀。壬子，燃燈，王如奉恩寺。甲子，以上將軍白存濡爲西北面知兵馬事，大府卿文侯軾爲東北面知兵馬事。
0008:三月戊戌，王以仁宗忌晨道場，將如靈通寺，卽位未久，疑有變，不果行。乙巳，元子始開書筵於寶文閣。丙午，分遣中使，省州縣寃獄。丁巳，幸王輪寺。甲子，幸妙通寺。乙丑，重房奏：「闕西之地，武官位也，請禁人家安碓。」
0009:夏四月癸酉，謁顯陵。乙酉，謁昌陵。
0010:五月戊戌朔，謁長、純二陵。己亥，有司：「請避上嫌名，令諸姓卓者，從外家姓，若內外姓同，則從內外祖母之姓。」丙午，趙通還自金，答&#91;4&#93;前王表詔曰：「卿嗣爵遐陬，撫封歲久，遽退讓以去位，疑事變之非常。迨閱奏緘，備形懇切，自以衰疾之逼，難任機務之繁，且述父言，欲令弟及。久曠藩宣之寄，已從權攝之宜。雖若出於卿誠，顧未孚於朕聽，續遣信使，往咨其詳。」己未，幸外帝釋院。
0011:六月丁卯朔，太白晝見。辛未，再雩。癸酉，賜田敏儒等及第。金遣宣問使大理卿孫俁來，俁詰前王遜位事由。對如前王表意，俁曰：「有詔，必見前王親授。」朝議難之。門下侍郞趙永仁曰：「前王養疾南州，計程三&#91;5&#93;十日乃至。必欲親授詔，請留待二三月，然後可。」俁曰：「苟如是，不必親授也。」翼日，傳詔于王。詔曰：「久撫海邦，遽形誠懇，自以嬰疾，難于奉藩，乃追述於父言，且幷陳其子讓。欲令母弟，傳受爵封，謂『其能事於上朝，』已俾攝行於國政。驟達予聽，未察所從，特命使以卽諏，庶得卿之誠素，具詳奏牘，無或隱情。」
0012:秋七月丁未，以王生日爲咸成節。乙卯，遣禮部郞中白汝舟如金，請封冊，侍郞鄭邦輔，進方物。
0013:八月壬午，太白經天。
0014:九月遣戶部侍郞鄭世冲如金，賀天壽節。
0015:冬十月癸酉，太白經天，二日。
0016:十二月戊寅，以崔忠獻爲樞密院知奏事。
0017:二年[编辑]
0018:○(己未)二年春正月癸巳朔，放朝賀。遣禮賓卿白元軾如金，賀正。
0019:二月甲子，白汝舟還自金，詔曰：「卿比飾使騑，肅馳緘奏，備敍兄讓，兼徵父言，慮有曠於撫封，迺從權而攝事。詰其端緖，亦旣合符。玆復貢於款誠，冀獲承於世爵，載稽公義，爰畀兪音，續當遣使冊命。」盜起溟州，陷三陟、蔚珍二縣。盜又起東京，與溟州賊合，侵掠州郡。遣郞將吳應夫，借閤門祗候宋公綽于溟州道，將作少監趙通，郞將韓祗于東京，招撫之。壬辰，王如靈通寺，駕經圜扉，勑刑部，減囚徒。
0020:三月戊午，慮囚。宋公綽招諭東京賊魁金順，蔚珍賊魁今草等來降，王賜酒食衣服，遣還。
0021:夏四月癸酉，親禘于太&#91;2&#93;廟，赦。乙酉，金遣封冊使大理卿完顔愈，尙書兵部侍郞趙琢等來，上節十八人，散上節十四人，中節二十七人，下節一百人，車二十一兩，馬一十四匹，綱擔夫一百人。
0022:五月戊戌，命平章事奇洪壽，改寫大觀殿無逸篇。辛丑，王受金詔於大觀殿。詔曰：「胙土尙規，所以就傳於國政，象賢立德，亦惟安享於世封。粤箕子之故區，寔卞韓之舊壤，根本固而所庇者久，枝葉茂而其承者蕃。享玆世及之休，卒自慶流之永，載敷新渥，庸煥異恩。咨！爾晫，禀性安和，持心恊睦，賢明素出於天性，名譽寢稱於國人。屬其兄病且日加，捨其子，位將汝畀，露章來上，誠意可嘉。肆朕聽之具孚，管邦儀而往代。今遣使大將軍大理卿完顔愈，持節冊命爾，爲開府儀同三司，永爲藩輔。於戱！俎豆遺俗，尙循舊者有年，昆弟傳家，復聯芳而累葉。宜克念於綿遠，以無忘於寵綏，往敬乃心，其服朕命。」又詔云：「分命侯&#91;6&#93;邦，是維屛翰，嗣膺世緖，厥有故常。玆臨遣於使騑，往就加於典冊，其承恩數，益懋忠勤。今差使某官，往彼冊命，仍賜卿車服、金印、匹段&#91;7&#93;、弓箭、鞍馬等物，具如別錄，至可領也。」
0023:六月壬戌，王如奉恩寺。中書奏：「賊臣曹元正、石冲餘黨，雖被德音，已免流放，請勿復給職田，以懲亂賊。」從之。癸酉，以崔讜爲門下平章事致仕，于述儒爲中書平章事致仕，凡不請而仍令致仕者，二十人。乙亥，王受菩薩戒。
0024:秋七月乙未，遣大將軍金陟候，禮部侍郞王儀如金，謝冊命。戊戌，以蝗虫、風災，分遣近臣，慮中外囚。辛丑，遣鄭邦輔如金，進方物。戊午，太白晝見。
0025:九月壬辰，賜崔得儉等及第。辛丑，遣戶部侍郞劉公順如金，賀天壽節。
0026:冬十一月壬寅，設八關會，幸法王寺。
0027:十二月壬戌，太白經天。乙酉，以奇洪壽守太&#91;2&#93;尉門下侍郞平章事。
0028:三年[编辑]
0029:○(庚申)三年春正月戊子朔，放朝賀。遣禮賓少卿白元軾如金，賀正。己酉，崔忠獻奏，減中外獄囚，又計流人年月久近及老少，原免。
0030:二&#91;8&#93;月甲子，太白經天。
0031:閏月戊申，元子謂僚屬曰：「人皆不知其過。吾亦安能自知。請卿輩，悉陳無隱。」朝野嘉歎。
0032:三月癸亥，改元子淵名爲悳。丁卯，中書平章事李文冲卒。戊寅，太白經天二日。
0033:夏四月癸巳，冊元妃金氏爲宮主。乙未，幸普濟寺。戊戌，雨雹。庚子，冊元子悳爲王太子，敎曰：「元子悳，天資偉麗，本性靈明。以長子之賢，莫若主器，在聖人之訓，必也正名。玆率彝儀，特頒異渥，今遣使賫詔，持節冊命爾爲王太子。」冊曰：「立子以長，自古而然。况漢史有早定之言，商史載以貞之義。宜乎崇主鬯之位，於以固立邦之基。咨爾元子悳，以岐嶷之姿，禀溫慈之性，讀書著文，操筆吮墨，皆若夙習，決非偶然。德旣茂於元良，分亦當於儲副。非特有龜筮恊從之吉，抑亦塞中外傒望之誠，肆擇良辰，俾加顯冊。今遣使持&#91;9&#93;節，修禮冊命爾爲王太子。於戱！非仁，無以堪繼體之重，非義，無以制有衆之心。樂聽正言，務修諸善，以對邦家熾昌之慶，勿墜祖先積累之休，可不勉乎？」癸卯，封子恕爲德陽候。癸丑，幸妙通寺。
0034:五月己巳，遣少府監趙通，中郞將李唐績，安撫晋州。是月，密城官奴五十餘人，盜官銀器，投雲門賊。
0035:秋八月癸巳，慶州李義旼族人旣放還，與州吏搆隙，角鬪相殺，義旼族人不克。時按察使田元均入州，不能制。於是，房守、別將、通引，皆見殺。元均懼，卽避去他邑。金州雜族人群聚謀亂，殺豪族人，豪族奔避城外。乃以兵圍副使衙。副使李迪儒登屋射，首謀者應絃而倒，其黨四散。已而還告曰：「我等欲除强暴貪汚者，以淸我邑，何故射我？」迪儒陽驚曰：「吾未嘗料此，誤謂外賊耳。」乃密諭城外豪族，夾擊盡殺之。
0036:冬十一月丙寅，設八關會。今用十四日者，避卯日也。辛巳，金遣禮部侍郞劉公憲來，賀生辰。咸成節本在七月，依前朝大定甲午，年例，以十二月初一日爲節，遂爲常例。癸未，宴金使于大觀殿。
0037:十二月丁未，以崔詵守太&#91;2&#93;尉門下侍郞同中書門下平章事判吏部事，奇洪壽守太&#91;2&#93;師柱國，任儒守太&#91;2&#93;傅門下侍郞平章事，崔忠獻守太&#91;2&#93;尉上柱國，安有孚爲右副承宣中書舍人，趙準爲戶部侍郞右諫議大夫。慶州副留守房應喬免，以郞中魏敦謙代之。初忠獻之夷義旼族也，慶州別將崔茂承州官之命，捕義旼族思敬等數人，抵罪。於是，思敬族伯瑜、直才等怨之，訴應喬曰：「茂欲作亂。」應喬信而囚之，伯瑜、直才夜入獄殺茂。應喬不問擅殺之罪，反欲捕殺茂族用雄、大義等，州人憤怨。旣而，用雄、大義殺伯瑜、直才，而用雄亦爲人所殺。至是，大義等集州中無賴，縱暴甚，應喬又不能制。朝廷聞之，故有是命。
0038:四年[编辑]
0039:○(辛酉)四年春正月壬子朔，放朝賀。
0040:二月甲辰，太白晝見。
0041:三月辛亥朔，王如靈通寺。
0042:夏五月庚申，雨雹。庚午，賜崔宗俊等及第。
0043:六月辛巳，再雩。壬辰，金遣吏部侍郞劉頍來，賜羊。
0044:秋七月辛亥，太白晝見。遣工部侍郞太守正如金，謝橫宣，衛尉卿秦彦匡，謝賀生辰。甲戌，都齋庫御史郞將盧彦叔，詐稱權貴干請，出庫米許多石，欲與庫員吏分之。直庫將校，奔告承宣于承慶，事下憲臺。徵所盜米，流彦叔及胥吏等二十餘人于海島。遣禮賓卿趙淑如金，進方物。
0045:九月丁卯，令叅外群官，習射于西郊。壬申，遣吏部侍郞鄭公順如金，賀天壽節。
0046:冬十月己亥，設百座會于毬庭。
0047:十一月戊申朔，日食，隱不見。辛亥，太白晝見五日。
0048:十二月丁丑朔，金遣工部侍郞納合鉉來，賀生辰。戊子，刑部尙書閔湜卒。壬寅，以崔詵開府儀同三司上柱國，奇洪壽爲門下侍郞同中書門下平章事，任儒守太&#91;2&#93;尉柱國，金晙爲中書侍郞平章事，車若松守司空叅知政事，崔忠獻爲樞密院使吏兵部尙書御史大夫。
0049:五年[编辑]
0050:○(壬戌)五年春正月丁未朔，放朝賀。
0051:二月辛巳，放中外輕繫。
0052:三月丁巳，冢&#91;10&#93;宰崔詵、承宣于承慶，坐禮賓省，試取譯語。壬申，慮囚。
0053:夏四月壬午，雨雪。
0054:五月丁未，雨雹。乙丑，賜黃克中等及第。丁亥，再雩。
0055:秋七月丙午，遣將軍韓抵如金，謝賀生辰，史祐賀天壽節。
0056:九月丙午，門下侍中趙永仁卒。
0057:冬十月耽羅叛，遣小府少監張允文、中郞將李唐績，安撫之。慶州別抄軍，與永州素有隙。是月，乃引雲門賊及符仁、桐華兩寺僧徒，攻永州。永州人李克仁、堅守等率精銳，突出城與戰，慶州人敗走。忠獻聞之，會宰相、諸將於大觀殿，議曰：「慶州人恣行不義，今又聚黨攻伐隣邑，宜發兵討之。」
0058:十一月丙辰，設八關會，幸法王寺。戊午，前王薨于昌樂宮。己巳，金遣戶部侍郞李仲元來，賀生辰。
0059:十二月乙亥，耽羅安撫使張允文、李唐績奏，賊魁煩石、煩守等皆伏誅。丙子，慶州賊孛佐等起，遣金陟侯、崔匡義、康純義等分道討之。
0060:閏月壬寅，葬明宗于智陵。甲辰，太白晝見。己未，以崔忠獻守太&#91;2&#93;傅叅知政事吏兵部尙書判御史臺事，王珪爲御史大夫，白存濡同知樞密院事，金平、李自貞並爲樞密院副使，于承慶爲樞密院知奏事，安有孚、李抗爲左右承宣，金陟侯知御史臺事，崔突爲殿中少監御史雜端，鄭德宇爲右司諫，朴得文、朴仁碩爲殿中侍御史，任孝明爲殿中內給事，李承白、李得紹爲左右正言。
0061:六年[编辑]
0062:○(癸亥)六年春正月辛未&#91;11&#93;朔，放朝賀。己丑，幸神衆院。乙未，親設帝釋道埸於修文殿。
0063:二月乙巳，幸法雲寺。戊午，設壓兵無能勝道場于修文殿。壬戌，幸普濟寺，設五百羅漢齋，以祈滅賊。己巳，王如靈通寺，時御輦軸頭忽折，王乘馬至選軍門。尙乘局改軸以進，王復乘輦。太子扈行，馬且逸，易以他馬。
0064:三月戊子，幸王輪寺。乙未，幸妙通寺。丙申，慮囚。
0065:夏四月丁未，太白晝見。甲寅，設消災道場于宣慶殿。
0066:六月戊戌朔，王如奉恩寺。癸丑，太白晝見。
0067:秋七月戊辰，以王玹守司空，李椿老叅知政事，仍令致仕，康碩侯爲右正言。辛未，設消災道場于宣慶殿。遣將軍尹公直如金，謝賀生辰。戊寅，遣左司郞中郭公義如金，賀天壽節。辛巳，太白晝見。乙酉，中書平章事金晙卒。
0068:八月辛亥，叅知政事鄭國儉卒。癸丑，幸晋濟寺，設五百羅漢齋。
0069:九月甲午，崔忠獻詣奉恩寺，祭太祖眞殿，仍獻衣襯。
0070:冬十月辛丑，設消災道場于宣慶殿。乙卯，幸王輪寺。
0071:十一月丁卯，幸妙通寺。辛未，設佛頂道場于宣慶殿。戊寅，設八關會，幸法王寺。戊子，王以恭睿太后忌晨，將如靈通寺，日官奏：「天文有警，不宜出。」不果行。壬辰，金遣兵部侍郞尹孝來，賀生辰。
0072:十二月乙未朔，宴金使于大觀殿。戊午，以車若松守太&#91;2&#93;尉中書平章事，崔忠獻爲中書侍郞平章事吏部尙書判御史臺事太子少師，王珪叅知政事，丁光敍、金鳳毛並爲樞密院副使，朴晋材爲尙書左丞，張允文試大府卿右諫議大夫知制誥，李端林爲右正言知制誥。庚申，王發背疽。辛酉，崔忠獻入內，問疾。
0073:七年[编辑]
0074:○(甲子)七年春正月丁卯，崔忠獻又問疾，王謂曰：「寡人由藩邸卽寶位，公之力也。年旣老矣，加以彌留，不能聽朝，欲傳位於太子。」忠獻對曰：「願上善自攝養，禪位之命非臣所敢從也。」遂出。戊辰，忠獻邀冢&#91;12&#93;宰崔詵，平章事奇洪壽于私第，密議內禪之事。己巳，忠獻復入問疾。王語以內禪，意甚繾綣。忠獻以告太子，太子涕泣固辭。王移御于千齡殿，詔太子曰：「朕以凉德，謬襲丕基，年旣衰耄，病且彌留，不敢聽政。眷爾元子，學就光明，德孚民望，肆以大寶，用付于爾。」忠獻白太子曰：「君父之命，不宜固辭。」引入康安殿，進御服。北面再拜，奉出大觀殿，受百官朝賀。王扶起，謂忠獻曰：「今日，朕之志願已畢，病亦隨愈。卿於朕之父子，功德不淺，無以爲報。」遂泣下，忠獻再拜而出。王謂承宣及重房等曰：「今日以後，不復見卿等矣，宜各善輔嗣君，以臻至理。」聞者莫不流涕。丁丑，王移御德陽侯邸，遂薨。遺詔勿殯乾始殿，戊寅，殯于內史洞靖安宮。在位七年，壽六十一。謚曰靖孝，廟號神宗，葬于城南，陵曰陽陵。高宗四十年，加謚敬恭。
0075:史臣评价[编辑]
0076:○史臣贊曰：「神宗爲崔忠獻所立，生殺廢置皆出其手。徒擁虛器，立于臣民之上，如木偶人耳。惜哉！」
0077:熙宗[编辑]
0078:熙宗成孝大王，諱韺，字不陂，古諱悳，神宗長子，母曰靖宣太后金氏。明宗十一年辛丑，五月癸未，生，神宗三年四月，冊封太子，七年正月己巳，受內禪卽位。
0079:丁丑，神宗薨。
0080:二月庚申，葬于陽陵。遣郞中任永齡如金，告喪。
0081:三月丁卯，釋奠于文宣王，以國恤，用是月。
0082:夏四月甲午朔，尊母金氏爲王太后。己未，赦。
0083:五月庚午，改王生日壽祺節，爲壽成。
0084:六月己亥，金遣祭奠使小府監張偁，大理少卿梅瓊，慰問使工部侍郞石慤&#91;13&#93;，起復使吏部侍郞朮甲晦等來。三使閒一日入京，分處仁恩、迎恩、宣恩三館。乙卯，王服皀衫，引祭奠使，迎詔于延慶宮。庚申，宴金使。舊例，當客使宴日，內侍一人承命，出右倉乾餱&#91;14&#93;十五石，分給侍衛軍人。是日，軍人怒不均分，歐殺抄一人，內侍逃免。刑部囚繫軍人，鞫問拷掠，死者數人，終不得殺抄者。
0085:秋七月壬戌朔，金遣橫宣使兵部侍郞完顔立來。
0086:八月戊午，遣將軍金慶夫，禮部侍郞崔光遇如金，謝賜祭。叅知政事車若松卒。
0087:九月辛未，燃燈，幸法王寺。壬申，設大會，今用九月者，以正月方初喪也。是月，遣使如金，謝慰問、起復、橫宣。
0088:冬十月癸巳，賜印得侯等及第。
0089:十一月甲子，立元子祉爲王太子，年八歲。
0090:十二月癸丑，以崔忠獻守太師門下侍部同中書門下平章事。
0091:元年[编辑]
0092:○(乙丑)元年夏四月辛亥，樞密院事金平卒。
0093:六月甲午，弘文公徒諸生訴忠獻曰：「本徒及第林得侯附勢，賣我宣聖堂于將軍金俊，請罪之。」數日，憲臺囚得侯獄，徵白銀十斤。
0094:秋七月丙辰，賜馬仲奇等及第。
0095:八月宋商船將發禮成江，監檢御史安琓，行視闌出之物，得犯禁宋商數人，笞之太甚。忠獻聞之，罷琓，又論不擇遣御史，罷侍御朴得文。
0096:冬十二月丁卯，以崔忠獻爲門下侍中晋康郡開國侯，奇洪壽，判吏部事。
0097:二年[编辑]
0098:○(丙寅)二年春二月己未，祔神宗于太&#91;2&#93;廟。
0099:夏四月甲子，金遣大理卿移刺光祖，小府監馬黯來，冊王。宣慶、大觀兩殿倚屛，久爲塵汚，王命忠獻子將軍瑀，書洪範于宣慶殿，無逸于大觀殿，以迎北使。癸酉，王將受冊，遣左承宣鄭叔瞻，議行禮所於金使答&#91;4&#93;曰：「受冊宣慶殿，設宴大觀殿，行望詔拜於昇平門外。」王以問忠獻對曰：「前王時，宣慶殿災，故受冊於大觀，而望詔於昇平門外，今正殿已成，豈可苟循一時之制，而便失舊規耶。」遂從之。
0100:六月甲寅，賜庾亮才等及第。丙寅，震大將軍朴挺謨，挺謨爲人，貪婪詐僞。
0101:秋八月甲戌，謁顯陵。
0102:九月乙酉，謁昌陵。甲午，謁陽陵，重營陵傍彰信寺，改額曰孝信，以資冥福。內侍崔正份監其役，欲媚於王，窮極侈麗，麋費甚廣。
0103:冬十月辛酉，親祫太廟。
0104:三年[编辑]
0105:○(丁卯)三年春正月自前年冬，山西達官多死，武班疑東班祝之，往往有不平之語。以內侍員，行祈禳道場於重房將軍房。
0106:二月丁未朔，崔忠獻奏，諸道流配者量移放免，幾三百人。
0107:三月庚子，御宣慶殿，使晋康侯崔忠獻奉上冊寶於王太后，賜忠獻犀帶、金銀、綾絹、鞍馬等物。遂宴諸王、宰樞、文武常叅以上官，賜廐馬人一匹。
0108:夏四月己酉，赦。
0109:四年[编辑]
0110:○(戊辰)四年春二月乙卯，太白晝見，經天。太史奏：「辰巳之歲，明堂水流，破巽方，商音尤忌。又有向成門重營之役，不可留御闕內。」丙寅，移御梨坂崔瑀第。
0111:三月壬申，王曲宴于忠獻茅亭，唱和，終夜劇飮。甲戌，還御梨坂宮。
0112:閏月乙亥，召德陽侯恕，寧仁侯稹，始興伯璡，侍中崔忠獻，門下平章事奇洪壽、任濡，樞密使于承慶，同知樞密事盧孝敦，宴於樓上，觀擊毬，賜打毬者綵帛有差。丁酉，賜皇甫瓘等及第。
0113:六月己巳朔，王如奉恩寺。
0114:秋七月丁未，改營大市。左右長廊，自廣化門，至十字街，凡一千八楹。又於廣化門內，構大倉南廊、迎休門等七十三楹。凡五部坊里兩班，戶歛米粟，就賃供役，兩班坊里之役，始此。
0115:八月庚寅，遣起居郞林永軾如金，賀天壽節。甲午，幸法雲寺。丙申，盜發武陵。王命禮部諸陵署，巡審諸陵，又有盜發者五六。卽命&#91;15&#93;中使，令願刹僧，修之。有司劾罷諸陵直，配陵戶人于遠島。明年，獲盜數人，誅之。
0116:九月己亥，幸王輪寺。
0117:冬十月乙亥，饗國老、庶老、孝順、義節，王親巡侑之。丙子，又大酺鰥寡、孤獨、篤癈疾，賜物有差。州府郡縣，亦依此例。近因國家多難，饗禮久廢，至是，詔立都監，復遵舊制。乙酉，幸將軍崔瑀第，命牽龍擊毬。
0118:十一月辛丑，遣鄭光習如金，進方物，林柱材，賀正。庚戌，設八關會，幸法王寺。甲寅，金遣戶部侍郞郭郛來，賀生辰。
0119:五年[编辑]
0120:○(己巳)五年春正月丁酉，王聞金主崩，遣奉慰使史洪紀，祭奠使李淳中如金。淳中請祭器於金，有司不許。淳中曰：「道途遼遠，聞訃最晩，騰裝速赴，未暇賫來，大國何責人以細故，而吝惜此器耶？」乃許之。及祭，奠具精腆，金人嘉其至誠。辛丑，金遣孫居寬來，告喪。己酉，王以神考忌辰道場，如龍興寺。壬子，幸法王寺。
0121:二月戊寅，燃燈，王如奉恩寺。甲申，幸王輪寺。辛卯，行金國大安年號。
0122:三月丁酉，移御柳井洞崔忠獻第。癸卯，幸普濟寺。辛亥，設消災道場于宣慶殿。甲寅，遣上將軍金元傑，禮部侍郞房應喬如金，賀卽位。辛酉，慮囚。
0123:夏五月戊戌，守太&#91;2&#93;師門下侍郞平章事崔詵卒。
0124:六月癸亥朔，日食。辛卯，門下侍郞平章事金鳳毛卒。辛亥，幸法雲寺，設仁王道場。庚申，門下侍郞同中書門下平章事奇洪壽卒。
0125:冬十月丁卯，幸妙通寺，設摩利支天道場。丙子，設佛頂道場於內殿。
0126:十一月乙未，還御延慶宮。己亥，遣閤門通事舍人徐延如金，賀正。甲辰，設八關會，幸法王寺。金遣戶部侍郞幹勤正來。叅知政事李椿老卒。
0127:六年[编辑]
0128:○(庚午)六年春二月癸酉，燃燈，王如奉恩寺。丁亥，幸王輪寺。
0129:三月甲午，幸普濟寺。
0130:夏四月己巳，幸妙通寺，設摩利支天道場。癸酉，太史請祓妖言。
0131:六月戊午，王如奉恩寺。乙丑，賜金泓等及第。金遣橫宣使移刺答貞來。是月，遣于龍奕如金，賀萬春節，宋孝誠，謝賀生辰。
0132:秋七月丙午，遣郞將池方淑如金，謝橫宣。
0133:八月壬申，幸法雲寺，設仁王道場。丙子，幸外帝釋院。
0134:九月幸崔忠獻內史洞第，留三日，移御壽昌宮。
0135:冬十一月丁酉，設八關會，幸法王寺。壬寅，金使來。
0136:十二月乙卯朔，日食。是月，召明宗太子璹于江華。
0137:七年[编辑]
0138:○(辛未)七年春正月癸巳，封璹守司空上柱國漢南公，改名貞，令赴燃燈宴。
0139:閏月乙酉，幸王輪寺。
0140:夏四月癸未，冊元妃任氏爲咸平宮主。辛卯，太子祉加元服受冊。乙未，冊子禕，檢校太&#91;2&#93;尉守司徒上柱國始寧侯。丙子，赦。
0141:五月金遣完顔惟孚來，賀生辰，王遣將軍金良器，回謝，良器至通州，遇蒙古兵，中矢而死，下節九人亦遇害。金收骨以送。
0142:六月辛巳朔，王如奉恩寺。
0143:秋八月壬午，幸王輪寺。癸巳，門下侍郞平章事盧孝敦卒。
0144:九月丁卯，門下侍郞平章事致仕崔讜卒。乙亥，幸妙通寺。遣李孝全如金，賀萬春節，道梗而還。
0145:冬十月戊子，賜姜昌瑞等及第。
0146:十一月金遣權止文牓來，賀生辰。壬戌，設八關會，幸法王寺。是月，遣李實椿如金，賀正，道梗而還。
0147:十二月庚子，內侍王濬明等，謀誅崔忠獻，不克。癸卯，忠獻廢王，遷于江華縣，尋遷紫鷰島。放太子祉于仁州，奉漢南公貞，立之。高宗二十四年八月戊子，王薨于法天精舍，移殯于樂眞宮。在位七年，壽五十七。謚曰誠孝，廟號貞宗，後改熙宗，陵曰碩陵。高宗四十年，加謚仁穆。
0148:史臣评价[编辑]
0149:○史臣贊曰：「是時，忠獻執國命，已有年矣，廣植黨與，專擅威福，熙宗雖欲有爲，何以哉？爲王之計，當以正自處，任賢使能，王室自强。雖有跋扈之臣，無由肆其惡矣。王不知此，聽用輕薄之謀，欲快一時之忿，率見放黜，噫！」
0150:康宗[编辑]
0151:康宗濬哲文烈亶聰明憲貽謀穆淸元孝大王，諱祦，字大華，一字法柱。明宗長子，母曰光靖太后金氏，毅宗六年壬申，四月乙巳，生。明宗三年四月，冊太子，賜名璹。二十七年九月，崔忠獻放于江華，熙宗六年十二月召還京，明年正月，封漢南公，改名貞。十二月癸卯，忠獻廢熙宗，奉王于私第。卽位於康安殿，改名祦。
0152:元年[编辑]
0153:○(壬申)元年春正月己酉朔，放朝賀。辛亥，王子⶜自安岳縣，還京。乙卯，設灌頂道場於宣慶殿。丙寅，制：「登極之初，例覃恩宥。當於二月下旬，擇吉頒赦，西京及諸路州牧，進奉方物，一皆除之。」設延生經道場于內殿三日。
0154:二月庚辰，遣告奏使中書舍人李儀如金，表曰：「伏見，國王韺早傳先業，恪守外藩，忽嬰疾病以彌留，浸致形骸之甚弱，攻療無効，顚仆是憂。庶因脫釋於繁機，姑欲保全於餘喘，蓋由承禀臣仲父先國王臣晫遺囑：『以臣親則猶子，理合承家，如有遞更，必先推與。』迺於前年十二月二十五日，令臣權國事務，而臣祦辭不獲已，受亦難堪。顧付卑之非輕，將籲呼而遙達，然念黎元不可一日而無主，祊社不可曠時而乏祠，勉副群情，假司重寄。跼天蹐地，寔深隕越之懷，剖心拆肝，仰告端倪之實，儻廻淵聽，深&#91;16&#93;荷鴻恩。壬辰，燃燈，王如奉恩寺。己亥，御儀鳳樓，赦。
0155:三月庚申，門下侍郞平章事任濡卒。
0156:夏四月辛巳，以王生日爲光天節。乙巳，李儀還自金，詔曰：「朕惟爾國，世篤忠勤。意前王，遽以病讓，謂爾迺仲父之子，而素有好&#91;17&#93;賢之稱，徵遺訓於先臣，俾攝行於機務。以頒答&#91;2&#93;詔，特示矜從。茲重閱於來章，宜明諭於朕指，其承恩許，益謹藩儀。續當遣使冊命。」
0157:五月追尊王妣懿靖王后金氏爲光靖太后。
0158:六月丙子朔，王如奉恩寺。戊子，賜田慶成等及第。庚寅，王受菩薩戒于內殿。
0159:秋七月辛酉，金封冊使大理卿完顔惟基，直學士張翰來。乙丑，冊子⶜爲王太子，加元服立府。丁卯，遣戶部侍郞李實椿如金，賀萬春節。壬申，王受冊。詔曰：「邇者，前王乃以國讓，謂卿賢淑，祈授世封。肆臨遣於使軺，俾就加於錫命，益思忠恪，茂對寵光。今差使明虎大將軍大理卿完顔惟基，副使翰林直學士大中大夫張翰，往彼冊命，仍賜卿車服、金印、匹段&#91;7&#93;、弓箭、鞍馬等物，具如別錄。」冊曰：「朕操馭貴之資，職代天之命，凡預䟽榮之例，必崇過厚之恩。矧惟東藩，謹乃侯度，頃屬授承之際，克敦揖讓之風，載閱控章，特從開許。權高麗國事王祦，性資愷悌，學問淵源，內推樂善之誠，外蔚好賢之望。稽之理命則有恊，假以政權則克勝。使付囑者，得稱知人，傳授者，果爲有託。顧茲一擧，豈匪兩全？是用，正爾眞封，豊斯新渥。於戱！摠山海五部，畀之茅社，加車服九命，煥其旗章。尙肩忠藎之心，益體寵綏之意，勉修爾職，祗服朕言。可特授開府儀同三司上柱國高麗國王，食邑一萬戶食實封一千戶，仍令有司，擇日，備禮冊命。」所賜象輅，高十九尺，廣化門高，纔十五尺。請裁損入門。金使答&#91;4&#93;曰：「象輅之制，皆有定式，不可增損。」乃掘閾下地，去頂三輪，挽入。
0160:八月丁亥，設星變消災道場于內殿。遣使如金，謝封冊賜物。
0161:冬十月癸酉朔，行金崇慶元年。甲午，冊王妃柳氏爲延德宮主。乙未，醮于內庭，以禳星變。
0162:十一月丙辰，設八關會，幸法王寺。
0163:十二月乙未，以金元義叅知政事判禮部事，崔洪胤爲政堂文學，鄭克溫守司空左僕射判三司事。
0164:二年[编辑]
0165:○(癸酉)二年春正月癸卯朔，放朝賀。
0166:二月乙酉，燃燈，王如奉恩寺。
0167:三月甲子，羅州地震。
0168:夏四月甲午，謁智陵。中書省劾秘書監李淳中掌南省試，誤解試題，貶爲南京副留守，削進士籍。
0169:五月丙寅，以旱，再雩。
0170:六月辛未，王如奉恩寺。甲申，王受萻薩戒於內殿，以僧至謙爲王師。
0171:秋七月壬寅，賜許受等及第。
0172:八月癸酉，王不豫。丁丑，詔曰：「朕以不類，叨承大寶，于今數載。德薄負重，疾漸惟幾，粤惟天位，不可暫虛。太子⶜，德足以升聞于上，明足以丕冒于下。乃命以位，遺大投艱，凡爾百僚，各執爾事，以聽嗣王。山陵制度，務先儉約，易月之服，三日而除。」是日暮，有星大如日，見於乾方，俄而墮地。夜二鼓，王薨于壽昌宮和平殿。在位二年，壽六十二。謚曰元孝，廟號康宗，陵曰厚陵。高宗四十年，加謚明憲。
0173:史臣评价[编辑]
0174:○史臣贊曰：「康宗在位之日，凡施爲，皆受制於强臣，遽罹疾病，享國日淺，悲夫！」
0175:〈世家卷第二十一〉
fascicle:022
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:高宗一[编辑]
0003:高宗安孝大王，諱㬚，字大明，一字天祐，舊諱，又改晊。康宗元子，母曰元德太后柳氏。明宗二十二年壬子，正月壬戌，生，康宗元年七月，冊爲太子。二年八月丁丑，康宗薨，戊寅，受遺詔，卽位於康安殿。
0004:九月丙午，葬康宗于厚陵。是月，金昇王珣，卽皇帝位，改元貞祐，遣使來告。
0005:閏月遣郞將盧育夫如金，進奉金蘊珠，告哀。
0006:元年[编辑]
0007:○(甲戌)元年春正月以王生日爲慶雲節。
0008:夏五月丙寅，賜金莘鼎等及第。辛卯，幸魂堂，行四虞祭。
0009:秋九月壬戌朔，日食。
0010:二年[编辑]
0011:○(乙亥)二年春二月叅知政事鄭克溫卒。
0012:夏四月辛卯，幸外帝釋院。丙申，設消災道場于宣慶殿五日。
0013:五月己未，賜廉珝等及第。壬午，兵部尙書致仕玄德秀卒。
0014:秋七月有人言於重房曰：「尙藥局在闕西，常擣杵，恐損山西旺氣。」乃擅毁尙藥局、尙衣局、禮賓省凡四十餘楹，移構重房，又開新路於千齡殿側，以通往來。
0015:八月己亥，崔忠獻遷前王于喬桐縣。辛丑，知門下省事丁彦眞卒。己酉，奉安康宗神御于景靈殿，王出儀鳳門外拜迎，群臣或有流涕嗚咽。都人瞻望者，皆曰：「先王曩爲太子，播遷島嶼，窮居逾紀，社稷臣民，盡爲他有，豈期終膺寶位？雖享國日淺，能傳聖嗣，遺弓之後，入安四親之殿，眞天命也。」
0016:九月戊午，幸王輪寺。丁卯，附康宗于太廟，出文宗主，藏于景陵。庚午，王奉太后，移御淸州洞宮。壬申，謁顯陵。壬午，幸妙通寺。乙酉，謁昌陵。
0017:冬十月辛卯，謁厚陵。乙未，親祫于太&#91;1&#93;廟，奉玉冊，追上尊號，第一太祖室冊云：「提漢祖之三尺劍，我武惟揚，統殷湯之九有師，其興也勃，皥皥不可尙己，蕩蕩無能名焉。」第二惠宗室冊云：「躬擐甲胃，助成王業之艱難，望極雲霄，率致民心之傾附。」策三顯宗室冊云：「當王室亂離之際，戡定厥功，革邦人澆薄之風，同歸于理。外則定州牧之舊制，內則立社稷之新圖。掃敵國之百萬兵，霈然莫禦，築邊城者十八邑，備其不虞。終致太&#91;1&#93;平之基，故號中興之主。」第四宣宗室冊云：「纘父兄緖，握軍國權，嗣子早讓，雖未逮於後昆，餘烈獨多，故首敍於穆位。」第五肅宗室冊云：「ト文帝龜橫之兆，再造漢家，應元皇龍化之謠，中興晋室。」第六睿宗室冊云：「歷先王三五代，纘承祖業之瓜綿，莅寶位二九年，撫育黎元之子慕。南巡西狩，而觀風設敎，北伐東征，而偃武修文。幸學以養人才，施藥以救民病。」第七仁宗室冊云：「葺內闕以示重威，征西都而新汚俗，親耕帝籍，勸民稼穡以厚生，幸御賢關，論古訓謨而敦化。」第八神宗室冊云：「夙鍾睿哲之資，久服公侯之度，聖德不可掩，洛水應符。神器固有歸，咸池出日。軫高祖倦勤之意，無樂乎君，念周王遺大之艱，乃禪于位。」第九康宗室冊云：「本有龍飛之表，不須&#91;2&#93;鴻擧之資。曆數在躬，將以重明而繼照，國家多難，確乎無悶以潛藏。然天授而神扶，故聖作而物覩。奄臨皇極，大統綿區，遂傳神器於後侗，丕顯遺風於先祖。」禮訖，至高達坂，崔忠獻結綵棚，迎賀。王命叅乘，還御儀鳳樓，赦。
0018:三年[编辑]
0019:○(丙子)三年春正月辛未，地震。丁丑，親設帝釋道場于修文殿。辛巳，昌樂公主卒。壬午，諸王、宰樞、常叅官以上，詣闕陳慰。
0020:二月甲申朔，日食。己丑，日本國僧來求其法。丁酉，燃燈，王如奉恩寺。
0021:三月戊辰，始幸乾聖寺，行帝釋齋。又設藏經會於宣慶殿。辛未，幸普濟寺。
0022:夏四月癸巳，雨雪，旱。
0023:五月甲寅，賜庾碩等及第。丁丑，禱雨于諸神祠。
0024:六月癸未朔，王如奉恩寺。司徒柱國璿卒。癸卯，禱雨。
0025:秋七月辛酉，大雨。
0026:閏月甲申，分遣諸道察訪使，問民疾苦，察吏淸濁。丙戌，北界兵馬使奏：「金東京緫管府，奉聖旨移牒，略曰：『昔有韃靼，恃兇入京，己與大軍，年前講好去訖。而後，契丹嘯聚，蠹耗邊方，殺戮我生靈，焚燒我倉廩。致皇天之厭穢，歛衆怨以同歸，脅從者倒戈而攻，同謀者傾軍而服。旣人心之戴舊，全遼海以如初。唯叛賊萬奴，弃一方之重委，忘皇國之大恩，用心不臧，爲天不祐。近被隆安府行省移刺全擧大軍征討，旋不三月，應有賊徒盡行殺滅，雖有殘零餘黨，逃在山林，亡無日矣。旣此賊之失利，捨貴邦以何之？竊恐巧言詐謀，閒諜兩國，旁生侵擾。若或過界，嚴設除虞，就便捉拿，牒送前來。近者，契丹餘寇，西欲渡河，聞知韃靼約會本朝大軍，挾攻掩殺，自知無所歸，而奔波逃去，潛犯婆速境。自今，己遣大軍句當外，分頭差有心力能幹官，會合諸道大軍，指日來到。一行軍數浩大，竊恐闕誤糧食，幷馬軍亟戰，致馬匹瘦弱。以此，今移牒前去，借糧儲馬匹，貴國宜量力，起送前來，患難相救，憂樂相同。設有安危，難分彼此，願慮遠以信從，使回牒以速到。』」時，金宣撫蒲鮮萬奴，據遼東，僭稱天王，國號大眞。先是，金再牒乞糶，國家令邊官，拒而不納。自去年，金人因兵亂資竭，爭賚珍寶，款義、靜州關外，互市米穀。至以銀一錠，換米四五石，故商賈爭射厚利，國家雖嚴刑籍貨，然猶貪瀆無厭，潛隱互市不絶。金將率兵到關，責云：「何棄舊好，不通告糶乎？」乃擄十餘人而去，中道脫還。戊子，設消災道場于宣慶殿。
0027:八月壬戌，王如玄化寺。乙丑，契丹遺種金山、金始二王子，遣其將鵝兒、乞奴二人，引兵數萬，渡鴨綠江，侵寧、朔、定、戎之境。己巳，以上將軍盧元純爲中軍兵馬使，上將軍吳應富爲右軍兵馬使，大將軍金就礪爲後軍兵馬使，禦之。辛未，北界邊報再至：「丹兵己屠寧德城，進圍安、義、龜三州，又有兵自麟、龍兩州界來，攻鐵、宣二州。」乙亥，以朔州分道將軍盧仁綏，昌州分道將軍車德威，不能禦丹兵，削職，以中郞將李希柱、金公奭，皆借將軍而遣之。契丹兵馳書報曰：「大遼開國二百餘年，中被女眞侵犯，又將百年，其女眞所陷諸邑，盡行收復。惟婆速路一城不下，累次攻討，方得乞降。官吏依舊任使，百姓亦依舊安業。爾若不降附，卽遣大軍殺戮，的無輕恕。
0028:九月壬午，以大將軍李溥爲西海道防護使，大將軍崔愈恭爲東界兼春州道防護使。朝陽鎭奏：「契丹兵至鎭，甲仗別監東大悲院錄事劉性臧，副將李純老等，擊殺二十九人，取旗幟鉦鼓。」乃拜性臧司宰注簿，純老大悲院錄事。戊子，金來遠軍，移牒寧德城，約與夾攻契丹，仍索兵馬、芻糧。壬辰，昌州分道將軍金公奭與丹兵，戰于昌州，斬首四十二級。延州郞將玄章等屢戰，斬殺七十餘級，獲牛馬八十，雲州副使薛得儒再戰，殺五十餘級。己亥，西京兵與契丹，戰于朝陽豊端驛，斬一百六十餘級，溺江死者亦衆。乙卯，西京兵至成州之狗淺，遇丹兵二千餘人交戰，斬獲共一百十五人。
0029:冬十一月庚寅，金移牒曰：「韃靼兵來攻大夫營，乘閒入城，然己盡殺。尙恐餘黨，逃入貴邦，煩請照會，堤防掩殺。」
0030:十二月丙寅，丹兵屠黃州。
0031:四年[编辑]
0032:○(丁丑)四年春正月庚辰，樵人斫太&#91;1&#93;廟松樹，幾赭。乃命軍士，禁之，亦不能止。甲申，金來遠城移牒寧德城曰：「叛賊萬奴，本與契丹同心，若倂軍，往侵貴邦，其患不小。且爲貴邦所擊，則必奔還我國，苟犯貴邦，宜急報之，我卽出軍掩擊。」寧德城回牒曰：「丹兵曾入我疆，屢致摧挫，若萬奴繼至，恐分我軍力，以致丹寇復振。若侵上國，事在俄頃，未可及報，請預設兵馬，遮阻萬奴，使不至於弊邑。弊邑亦堤防丹兵，無使至於上國。」庚寅，全羅抄軍別監洪溥馳報：「全州軍馬，年前十二月二十六日，催發，行五日，而還州作亂，殺逐長吏，因留住。」由是，羅界軍亦不發。癸巳，遣大將軍吳壽祺，以步卒數千，防守東界，兼領其界諸軍。甲午，鹽州人擊走丹兵，獻俘數十人。丙申，遣右副承宣金仲龜，以南道軍馬，往擊丹兵。丁酉，親設無能勝道場於宣慶殿三日，安西都護府，與丹兵戰，斬首百餘級，來獻。庚子，幸法王寺。丙午，遣將軍奇允偉，率本領軍卒，及神騎二班，與忠淸按察使，追捕南賊。
0033:二月戊午，定州分道將軍朴儒馳報：「丹兵三萬許，來寇燒柵。」
0034:三月丙戌，遣東面都監判官李唐必，遷太&#91;1&#93;廟神主于太&#91;1&#93;常府。遣將軍奇允偉詣顯陵，奉遷太祖梓宮于奉恩寺。丹賊六人入國淸寺，僧擒殺一人，餘皆散走。又諜者三人，入宣義門，門卒捕訊之，乃楊水尺及我降卒也。丹兵五六人又至，殺門卒三人，擄門外良家女一人而去。戊子，遣將軍申宣冑，奉遷昌陵梓宮于奉恩寺，又立改葬厚陵都監，尋罷。己丑，丹兵寇牛峯縣，遂趣臨江長湍。奉遷玄化寺安、顯、康三宗神御于崇敎寺。庚寅，命將軍申宣冑、奇允偉、崔俊文等，各帥其軍，備丹兵于崇仁、弘仁二門外。丹兵至白領驛。盜發純陵。癸巳，幸乾聖寺。命將軍崔孝文、金陽與、申宣冑等，合兵備禦，丙申，宣冑等五將軍，不戰奔還。丁酉，幸妙通寺。
0035:夏四月己酉，移御竹坂&#91;3&#93;宮，乃忠獻所營也。時術士云：「松山王氣將盡，宜御別宮以禳之。」從之。庚戌，丹兵五千餘人，至金郊驛。壬子，親設無能勝道場于宣慶殿。戊午，更閱五軍，以上將軍吳應夫爲中軍兵馬使，上將軍崔元世爲前軍兵馬使，借將軍貢天源爲左軍兵馬使，借將軍吳仁永爲右軍兵馬使，上將軍柳敦植爲後軍兵馬使，各率師，出崇仁門，以禦之。己未，金萬奴兵來破大夫營。辛酉，奉遷九室神主于工部廳，諸陵神主于考功廳，戊辰，金兵九十餘人渡鴨綠江，入義州。分道將軍丁公壽出兵禦之，有虎頭金牌官人，棄兵跪曰：「我元帥亏&#91;4&#93;哥下也，夜與黃旗子軍戰，不克來奔，願將軍活我。」癸酉，幸賢聖寺，設文豆婁道場。
0036:五月庚辰，丹兵陷東州。罷吳應夫，以前軍兵馬使崔元世代之，上將軍金就礪爲前軍兵馬使。壬午，丹兵數十騎，寇城東籍田里。癸未，丹兵掠桃源驛，吏得其文牒，略曰：「兩國相戰，徒殺無辜之民，宜遣信實大臣，奉表歸款。甲申，以大將軍池允深爲楊廣、忠淸道防禦使，率道內兵及僧軍，以禦丹賊。乙酉，幸王輪寺，設神衆道場。癸巳，丹兵入原州，州人，力戰却之，丹兵退屯于橫川。乙未，以中軍兵馬使崔元世爲兵部尙書鷹揚軍上將軍，後軍兵馬使柳敦植爲監門衛上將軍，左軍兵馬使貢天源，降爲大卿，以鄭有麟代之。丁酉，幸妙通寺，設摩利支天道場，以禳丹兵。遣內侍賫詔，往慰軍中，各賜衣一領、銀甁二口。己亥，丹兵陷原州。
0037:六月丁未朔，王如奉恩寺。甲寅，遣刑部郞中金周鼎安撫西京。丙辰，幸王輪寺。壬戌，幸法王寺。甲戌，幸外帝釋院。淸塞鎭執丹人王侯烈來，尋斬之。
0038:秋七月丙子朔，日食。丁丑，西北面兵馬使奏：「契丹二百餘人寇淸塞鎭，判官周孝嚴，京將韓貂出戰，擒男女二人，馬十匹，鐵甲、朱記、銀牌等物。」王以孝嚴爲興王都監判官，貂爲郞將。以前樞密院事趙冲爲西北面兵馬使。庚辰，崔元世、金就礪追丹兵于忠、原二州閒，戰于麥谷，追至朴達峴，大敗之，賊踰大關嶺而遁。辛巳，設消災道場于宣慶殿。戊子，復以趙冲爲樞密院使吏部尙書上將軍翰林學士承旨。癸巳，幸王輪寺。丙申，王改名晊。癸卯，加發兵馬使任輔病，以大將軍奇允偉代之。甲辰，幸佛恩寺。
0039:八月丙午朔，奉遷崇敎寺康宗神御于王輪寺。復史館宣飯，先是，某王欲見史臣記事，潛至史館，直館預知，匿不現。王怒曰：「直館不直宿，停賜食。」至是，崔忠獻奏云：「禁內官，皆賜食，唯史館獨無，未合於理，命復之。」戊申，赦死罪十五人，配島。壬子，交州防護兵馬使吳壽祺與丹兵戰，敗績。癸亥，崔忠獻奏：「後軍兵馬使柳敦植遇賊，逗留不戰，請罷敦植，及軍內諸將軍職，終身不敍。」王從之，以敦植忠獻外甥，赦之。庚午，還御本闕。
0040:九月辛巳，西北面兵馬使報：「女眞黃旗子軍，自婆速府，渡鴨綠江，來屯古義州城。」辛卯，震麗正宮。甲午，幸王輪寺。丁酉，丹兵入義、靜、麟三州，及寧德城之界。戊戌，親設消災道場於宣慶殿。丹兵移諜請糧。辛丑，以吳壽祺爲東北面兵馬使。
0041:冬十月乙巳朔，親設佛頂道場於修文殿。庚戌，幸普濟寺。癸丑，幸妙通寺。丁巳，幸乾聖寺。庚申，趙冲與黃旗子軍，戰于麟州，大敗之。丙寅，親設無能勝道場于宣慶殿。遣使於安東、慶州、晋陝州、尙州、靈岩、羅州、全州、楊&#91;5&#93;廣州、淸州、忠州等十道，督諸州土貢。又軍士有因取冬衣，請告歸鄕，久不番上者，督令赴京。
0042:十一月丙子，丹兵復聚寇高州、和州，以上將軍文漢卿爲中軍兵馬使，大將軍柳敦植爲後軍兵馬使，大將軍奇允偉爲加發兵馬使，禦之。丙申，丹兵陷寧仁鎭。己亥，陷長平鎭。庚子朔，州分道將軍白胤誘引丹兵二十餘人，飮之酒，乘其醉盡殲。壬寅，以文漢卿爲中軍兵馬使，貢天源爲左軍兵馬使，李茂功爲右軍兵馬使。丹兵陷豫州。
0043:十二月丁未，崔忠獻信術人李知識之言，壞乾元寺，以禳北兵。移成宗神御于開國寺。戊申，設消災道場于宣慶殿五日。庚戌，始營新闕于白岳，從知識之言也。庚申，親設四天王道場于宣慶殿。壬戌，幸賢聖寺，設文豆婁道場。戊辰，宣州防戍將軍趙敦、朴蕤等，棄城而還，流于島。壬申，移御賢聖寺，盖信術者之說，欲以延基也。
0044:五年[编辑]
0045:○(戊寅)五年夏四月乙卯，納熙宗女爲妃。丙寅，中軍兵馬使報丹兵大至。丁卯，以左諫議大夫金君綏，代趙冲爲西北面兵馬使。
0046:五月壬申，赦二罪以下。癸酉，幸王輪寺。甲申，廣陵公沔卒。己丑，幸賢聖寺。丁酉，幸妙通寺。
0047:六月辛丑朔，王如奉恩寺。己未，北界分道將軍丁公壽報：「女眞叛賊黃旗子賈裕，來屯大夫營，請與相見。邀致鴨江賓館宴慰，乘其醉，擒裕等七人，又殺摩下二十餘人。」金元帥亏&#91;4&#93;哥下聞裕被擒，親詣公壽，謝之，欲結和親。因請糧及馬，公壽遂聞于朝，給米三百斛。
0048:秋七月庚午朔，日食。庚寅，幸王輪寺。辛卯，以守司空趙冲爲西北面元帥，金就礪爲兵馬使。
0049:八月戊申，賜戰沒孤兒爵。庚戌，幸王輪寺。癸亥，丹兵寇楊州。己巳，西海道防守軍與丹兵，戰于谷州，斬首三百餘級。
0050:九月癸未，幸王輪寺。己丑，王施內帑腰帶、羅衫、戎衣、紫衫于神祠，以禳丹兵。癸巳，幸妙通寺。乙未，幸賢聖寺。
0051:冬十月己酉，幸外帝釋院。辛亥，幸法雲寺。癸丑，設神衆道場于內殿。
0052:十一月癸酉，加上王考妣謚。甲戌，幸王輪寺。
0053:十二月己亥朔，蒙古元帥哈眞及札刺，率兵一萬，與東眞萬奴所遣完顔子淵兵二萬，聲言討丹賊，攻和、猛、順、德四城，破之，直指江東城。甲寅，幸王輪寺。
0054:六年[编辑]
0055:○(己卯)六年春正月辛巳，趙冲、金就礪，與哈眞、子淵等，合兵，圍江東城，賊開門出降。庚寅，哈眞遣蒲里帒完等十人賫詔，來請講和。王遣侍御史朴時允迎之，命文武官具冠帶，自宣義門，至十字街，分立左右。蒲里帒完等至館外，遲留不入曰：「國王須出迎。」於是，使譯者，再三詰之，遂乘馬入館門。辛卯，王引見于大觀殿，皆毛衣冠，佩弓矢，直上殿，出懷中書，執王手，授之。王乃變色，左右遑遽，莫敢近，侍臣崔先旦泣曰：「豈可使醜虜，近至尊耶？設有荊軻之變，必不及矣。」遂請出，蒲里帒完等更服我國衣冠入殿，行私禮，但揖而不拜。及還，贈金銀器，紬布，水懶皮，有差。
0056:二月己未，哈眞等還，以東眞官人及傔從四十一人，留義州曰：「爾等習高麗語，以待吾復來。」
0057:三月丁卯朔，遣郞中李世芬，奉迎前王于喬桐縣。乙酉，王子倎生。
0058:夏五月丙申，賜金仲龍等及第。是月旱，禱雨于諸神祠。辛酉，大雨。
0059:六月乙丑，太白晝見，經天，十四日乃滅。
0060:秋七月遣戶部侍郞崔正芬等八人，分巡北界興化道諸城，檢閱兵器儲偫軍資，幷諸小城，入保大城。時，諜者有蒙古乘秋復來之語，故備之。
0061:八月庚午，地震。壬午，親設消災道場于宣慶殿。壬辰，東北面兵馬使報云：「蒙古與東眞國遣兵，來屯鎭溟城外，督納歲貢。」
0062:九月辛丑，蒙古使十一人，東眞國九人來。壬子，崔忠獻死。己未，放囚。
0063:冬十月癸亥，西北面兵馬使金君綏奏：「義州別將韓恂，郞將多智，殺守將以叛。」遣將軍趙廉卿等招撫之，又以上將軍吳壽祺，代爲兵馬使。辛巳，以北界諸城，多爲義州賊所陷，唯安北都護府與龜州、延州、成州，堅壁固守，賜州吏叅職有差。以樞密院副使李克偦將中軍，李迪儒，將後軍，金就礪，將右軍，討義州。
0064:十一月丙辰，義州賊攻安北都護府，城中將士出戰，斬賊朴蘇等八十餘級。
0065:七年[编辑]
0066:○(庚辰)七年春正月乙未，貶鄭邦輔爲安東副使，文惟弼爲安西副使，於是，瀆貨之風稍息。
0067:二月辛未，召李克偦爲平章事，以金就礪爲中軍兵馬使，吳壽祺爲右軍兵馬使。乙亥，燃燈，王如奉恩寺。丙子，韓恂、多智投金元帥亏&#91;4&#93;哥下，亏&#91;4&#93;哥下誘斬之，函送于京。
0068:三月丙申，以銀尊、銀盤、銀盂各一，銀盞二，細紵，細紬布各五十匹，廣平布五百匹，米一千石，遺亏&#91;4&#93;哥下，以酬其功。丙午，丹兵入平虜鎭。盜起南原，尋自潰。庚戌，親醮三界于宣慶殿。
0069:夏四月壬戌，幸普濟寺。
0070:五月丙午，義州制置兵馬後軍、中軍還。
0071:六月庚申，王如奉恩寺。辛酉，太白晝見，經天。乙丑，賜朴承儒等及第。癸酉，王受菩薩戒於大觀殿。戊寅，太白晝見，經天。
0072:秋八月甲子，亦如之。甲戌，幸王輪寺。甲申，幸乾聖寺。
0073:九月己丑，平章事趙沖卒。丁未，幸普濟寺。
0074:冬十月甲子，幸賢聖寺。癸未，寧仁侯稹卒。
0075:十一月辛卯，太白晝見，經天。
0076:八年[编辑]
0077:○(辛巳)八年春二月己巳，燃燈，王如奉恩寺。
0078:三月辛卯，幸王輪寺。戊戌，捕義州逆賊尹章等三人，枷于市。辛丑，斬之。癸卯，幸普濟寺。
0079:夏四月乙卯朔，幸乾聖寺。丁卯，幸外帝釋院。甲戌，幸妙通寺。
0080:五月甲申朔，日食。
0081:六月乙卯，太白晝見，經天。辛巳，樞密院使李儆卒。
0082:秋七月甲辰，設消災道場于宣慶殿。
0083:八月甲寅，平章事柳光植卒。己未，蒙古使著古與等十三人，東眞八人，幷婦女一人來。甲子，王迎詔于大觀殿，蒙古、東眞二十一人，皆欲上殿傳命，我國欲只許上价一人上殿。往復未決，日將昃，乃許八人升殿，傳蒙古皇太弟鈞旨，索獺皮一萬領，細紬三千匹，細苧二千匹，綿子一萬觔，龍團墨一千丁，筆二百管，紙十萬張，紫草五觔，葒花、藍筍、朱紅，各五十觔，雌黃、光漆、桐油，各十觔。著古與等傳旨訖，將下殿，各出懷中物，投王前，皆年前所與麤紬布也，遂不赴宴，又出元帥札刺及蒲黑帶書各一通，皆徵求獺皮、綿紬、綿子等物。
0084:九月壬午朔，幸王輪寺。東北面兵馬使報：「又有蒙古使這可等來。」丁亥，王召群臣四品以上於大觀殿，問蒙古後使迎接可否。王欲設備，拒而不納，群臣皆曰：「彼衆我寡，若不迎接，彼必來侵。豈可以寡敵衆，以弱敵强乎？」王不悅。辛卯，義州分道將軍馳報：「有兵六七千，來屯婆速路石城旁。」癸巳，蒙古使這可等二十三人，幷婦女一人，來督國贐。甲午，幸乾聖寺。
0085:冬十月甲寅，宋商鄭文擧等一百十五人來。乙卯，蒙古使喜速不花等七人來。戊午，移御梨峴崔瑀第。庚申，王宴蒙使于大觀殿。己巳，王觀牽龍等擊毬。己卯，御儀鳳樓，立雞竿，肆赦，賜趙冲子壻及陣沒軍士子孫爵，又賜崔忠獻及瑀姪壻爵。
0086:十一月甲午，設八關會，幸法王寺。己亥，移御離宮。
0087:十二月壬辰，蒙古使三人，東眞十七人來。甲午，以李延壽爲太尉門下侍郞同中書門下平章事判吏部事，金義元爲中書侍郞平章事判兵部事，崔瑀叅知政事吏兵部尙書判御史臺事，史洪紀知門下省事吏部尙書判工部事，文惟弼守司空左僕射，金就礪爲樞密院事兵部尙書判三司事，鄭通輔知樞密院事禮部尙書，韓光衍同知樞密院事戶部尙書，李勣爲樞密院副使尙書左僕射，貢天源爲右僕射。
0088:九年[编辑]
0089:○(壬午)九年春正月甲子，幸神衆院。
0090:二月壬午，幸王輪寺。癸巳，燃燈，王如奉恩寺。癸卯，幸普濟寺。
0091:三月戊辰，設佛頂道場於修文殿。
0092:夏四月己卯朔，幸外院。壬午，幸賢聖寺。丙申，賜梁𣞒等及第。丁酉，親醮太一於宣慶殿。
0093:六月戊寅朔，王如奉恩寺。
0094:秋七月壬申，彗星出三台中，尾指西，長三尺許。乙亥，彗星見西北，長三尺許。
0095:八月丁丑，見乾方，長二十尺許，戊寅，晝見，又太白晝見，經天。甲申，以彗見，設消災道場于宣慶殿。乙酉，慮囚。壬辰，王太后王氏薨。癸巳，蒙古使三十一人來。乙巳，太白晝見。
0096:冬十二月丁酉，以李延壽守太保柱國，崔甫淳爲中書侍郞平章事判兵部事，史洪紀叅知政事，金就礪叅知政事判戶部事，文惟弼知門下省事，鄭通輔、韓光衍並爲樞密院使，宋臣卿知樞密院事吏部尙書，李勣同知樞密院事，李迪儒爲左散騎常侍判三司事，貢天源爲樞密院副使尙書左僕射，吳壽祺爲樞密院副使工部尙書，柳澤爲尙書右僕射，金仲龜爲兵部尙書樞密院知奏事，崔甫延爲刑部尙書，文漢卿爲工部尙書，柳彦琛爲刑部尙書判閤門事，咸壽爲戶部尙書，李公老爲樞密院右副承宣。
0097:十年[编辑]
0098:○(癸未)十年春正月己巳，設帝釋道場于修文殿。
0099:二月丁亥，燃燈，王如奉恩寺。乙未，設佛頂道場于修文殿。丁酉，幸王輪寺。
0100:三月己未，幸妙通寺。
0101:夏四月壬午，設談論法席于內殿。癸未，幸賢聖寺。
0102:五月西北面兵馬使報：「平虜鎭有一女，生九子，皆有文武才，命其官，歲給租二十石，終其身。」甲子，倭寇金州。東眞國遣佋信、阿典、渾垣等八人來。
0103:六月癸酉，王如奉恩寺。乙未，以兪升旦爲禮部侍郞右諫議大夫，趙晋卿爲殿中丞。丙申，賜曹均正等及第。
0104:秋七月蝗。
0105:八月甲申，西京地大震。乙酉，亦如之。甲午，親設消災道場於宣慶殿。
0106:九月庚子朔，日食。戊申，有旨：「兩界五道，鎭兵法席供費，皆出於民。是欺佛欺天，何福之有？」爰遣中使，出內庫銀甁三百口，分付諸道，慶尙道二百口，全羅道六十口，忠淸道四十口。乙卯，幸王輪寺。辛酉，幸普濟寺。
0107:冬十月丙子，尊皇太后，爲太皇太后，大赦。壬午，幸乾聖寺。戊子，幸妙通寺，國子祭酒李忠敏率諸生，謁于道左。王駐蹕，賜酒果。丁酉，親設消災道場于宣慶殿。
0108:十一月癸卯，幸賢聖寺。丙午，幸法雲寺，設仁王道場。戊申，幸外帝釋院。壬子，設八關會，幸法王寺。戊辰，親設消災道場于脩文殿。
0109:十二月戊子，以李延壽守太保，崔甫淳爲修文殿大學士同修國史，鄭通輔判樞密院事，韓光衍爲寶文閣大學士，宋臣卿、李勣並知樞密院事，李迪儒同知樞密院事，貢天源爲禮部尙書，金仲龜爲樞密院副使尙書左僕射，柳澤爲翰林學士承旨。
0110:十一年[编辑]
0111:○(甲申)十一年春正月戊戌朔，放朝賀。丙午，蒙古使札古也等十人來。戊申，東眞國遣使，賫牒二道來，其一曰：「蒙古成吉思師老絶域，不知所存，訛赤忻，貪暴不仁，己絶舊好。」其一曰：「本國於靑州，貴國於定州，各置榷場，依前買賣。」癸丑，宰樞會崔瑀第，議接蒙眞兩國使之禮。蒙古使，賫國贐禮物還，王命直門下省馬希援，途于西京。使至鴨綠江，棄紬布等物，但持獺皮而去。庚申，幸法王寺。乙丑，太白晝見。
0112:二月己巳，親設佛頂道場於內殿。癸酉，幸王輪、乾聖二寺。甲戌，太白晝見。辛巳，燃燈，王如奉恩寺。
0113:三月癸卯，東眞國使來。己酉，親設百高座道場于宣慶殿。亏&#91;4&#93;哥下虜去靜州人二百餘口還。壬戌，賜孫琓等及第。癸亥，幸普濟寺。
0114:夏四月己巳，幸外帝釋院。壬申，獄吏奏獄空。壬午，親醮三界。癸巳，太白晝見。甲午，門下平章事金義元卒。
0115:五月甲寅，親設消災道場。
0116:六月丁卯朔，王如奉恩寺。辛巳，王受菩薩戒於大觀殿。
0117:秋七月丁酉，太白晝見。
0118:八月己丑，幸王輪、乾聖二寺。
0119:閏月戊申，幸普濟寺。壬子，權知秘書校書郞李白賁詣紫宸門，上言曰：「先王之世，每押齋醮詞䟽，必齋宿。昧爽坐殿，校書郞奉函御書，留院官奉筆硯，立殿下，上就几下押。今詞䟽入內，秘書郞公服，立門下，累日不下，竊爲陛下不取。」王曰：「權知校書郞微官也，直言如此，可謂忠臣。」癸丑，幸賢聖寺。
0120:九月丁亥，叅知政事吳應夫卒。
0121:冬十月己亥，饗國老、庶老、孝子、順孫、義夫、節婦。庚子，饗鰥寡、孤獨、篤癈疾，賜物有差。檢校將軍魏玿割股肉，以醫母病，特賜物加等。戊申，幸&#91;6&#93;外帝釋院。庚戌，親設佛頂道場於修文殿。己未，幸法雲寺。
0122:十一月乙亥，蒙古使著古與等十人，至咸新鎭。
0123:十二年[编辑]
0124:○(乙酉)十二年春正月己巳，復燃燈、八關油蜜果床。癸未，蒙古使離西京，渡鴨綠江，但賫國贐獺皮，其餘紬布等物，皆棄野而去，中途爲盜所殺。蒙古，反疑我，遂與之絶。己丑，幸法王寺。
0125:二月戊午，幸王輪、乾聖二寺。
0126:三月戊辰，幸普濟寺。乙酉，以修葺內殿，移御將軍金若先第。丙戌，賜林長卿等及第。王在江華也，縣人韋元，有甘盤之舊，至是中第。王召入內庭，假屬內侍，賜衣帶、金銀、鞍馬、酒果。
0127:夏四月戊戌，禁內外興作，勿奪農時。倭船二艘，寇慶尙道沿海州縣，發兵悉擒之。壬子，王觀武士擊毬。
0128:五月戊辰，雨雹。
0129:六月辛卯，王如奉恩寺。東眞人周漢投瑞昌鎭。漢解小字文書，召致于京，使人傳習，小字之學始此。丁巳，太白經天。
0130:秋七月戊辰，以判司宰事李允諴爲西北面兵馬使，大護軍琴輝爲東北面兵馬使，郞將崔宗操爲慶尙道按察副使，侍郞金得循爲楊廣道按察使，郞將黃粹爲全羅道按察副使，侍御史柳蕤爲西海道按察副使，起居舍人白敦賁爲交州道按察副使。
0131:八月辛卯，東眞兵百餘寇朔州。丁酉，以康宗忌日，飯僧二百於內殿。康宗眞殿在玄化寺，忌日詣寺行香例也，自庚辰，以來，國家多故，王不得親詣。辛丑，邊將崔亮擒亏&#91;4&#93;哥下幕官焦周馬等數人以獻，流周馬于戴雲島。甲寅，親設消災道場于內殿。丁巳，幸乾聖寺。
0132:九月己未，又幸乾聖寺。乙亥，乾元寺成。庚辰，知樞密院事左散騎常侍李迪儒卒。壬午，幸法王寺，王見前遊馬將校鞍馬衣服鮮明，大喜，賜內帑布物。癸未，樞密院事御史大夫李勣卒。甲申，幸普濟寺。丙戌，幸法雲寺。
0133:冬十月丙午，飯儈三萬于毬庭。丁未，儲祥、奉元、睦親、舍元四殿，災，延燒禁城廊廡一百三十七閒。戊申，賜內侍將軍宋㥠紅鞓，許帶之。癸丑，築地倉于大倉，以備火災，可容二十餘萬斛。
0134:十一月辛巳，太白經天。
0135:十二月辛亥，以鄭通輔判樞密院事吏部尙書，崔正份簽書樞密院事御史大夫。
0136:十三年[编辑]
0137:○(丙戌)十三年春正月丁丑，幸法王寺。癸未，地震。倭寇慶尙道沿海州郡，巨濟縣令陳龍甲，以舟師，戰于沙島，斬二級，賊夜遁。
0138:二月辛卯，幸乾聖寺。
0139:三月丙寅，叅知政事致仕鄭邦輔卒。
0140:夏四月己丑，以年荒，罷一切土木之役。癸丑，賜吳乂等及第。
0141:五月庚申，西京人趙永綏與石俊、金大志、金光永等，謀殺四都領及郞將黃勝龍、東方林，奪其兵，將犯京城。前隊正金國仁，知其謀以告，留守陳湜卽發兵，悉捕斬之，夷其族。拜國仁，爲校尉。
0142:六月甲申朔，王如奉恩寺。倭寇金州。是月旱。
0143:秋八月庚子，樞密院事文漢卿卒。戊申，移御平峯宮。
0144:冬十月己丑，地震，屋瓦皆墜。乙未，又震。戊戌，幸乾聖寺。
0145:十一月乙丑，設八關會，幸法王寺。
0146:十二月癸卯，以貢天源爲樞密院使，柳彦琛同知樞密院事左散騎常侍，崔宗俊、崔正份並爲同知樞密院事，丁公壽爲樞密院副使尙書右僕射。
0147:十四年[编辑]
0148:○(丁亥)十四年春正月戊午，立太子府，遣門下侍中李延壽，叅知政事金就礪，賜冊印。庚辰，幸法王寺。
0149:二月庚寅，地大震。癸卯，亦如之。
0150:三月乙卯，崔瑀遷前王于喬桐。
0151:夏四月庚辰朔，親設金經道場于宣慶殿，以禳天變。己丑，幸外帝釋院。甲午，幸賢聖寺。倭寇金州，防護別監盧旦發兵，捕賊船二艘，斬三十餘級，且獻所獲兵仗。
0152:五月庚戌，倭寇熊神縣，別將鄭金億等，潛伏山閒，突出斬七級，賊遁。乙丑，雨雹。日本國寄書，謝賊船寇邊之罪，仍請修好互市。
0153:閏月己卯朔，王如奉恩寺。丙午，太白晝見。
0154:六月戊申朔，日官奏，日食，雨不見。
0155:秋七月癸未，叅知政事史洪紀卒，輟朝三日。壬寅，太白經天，累旬乃滅。
0156:八月辛亥，太子坐寶文閣，始講孝經。乙丑，幸王輪寺。丙寅，太子出麗正宮，試選侍學公子、給使。六韻詩取兪恂等四人，四韻詩丁偉等四人，絶句李紹等四人。己巳，幸乾聖寺。親設消災道場于宣慶殿，以禳天變。乙亥，幸普濟寺。
0157:九月庚辰，監修國史平章事崔甫淳，修撰官金良鏡、任景肅、兪升旦等，撰明宗實錄，藏於史館，又以一本，藏於海印寺。壬午，東界兵馬使奏，東眞寇定、長二州。遣右軍兵馬使上將軍趙廉卿，知兵馬事大將軍金升俊，中軍兵馬使樞密院使丁公壽，知兵馬事金良鏡，後軍兵馬使上將軍丁純祐，知兵馬事大將軍金之成，率三軍禦之。乙酉，謁景靈殿。辛丑，親設消災道場于宣慶殿，以禳天變。丙午，親設無能勝道場于修文殿，以壓兵。
0158:冬十月庚戌，幸外帝釋院，命宰樞設醮于天皇堂，以祈兵捷。癸丑，又設無能勝道場于宣慶殿。己未，三軍自安邊府，直指賊屯所宜州。甲子，賊桃戰，我軍敗績。
0159:十一月己丑，以郞將金利生爲紫門指諭。利生嘗領北界兵，夜入和州城，與城中人，幷力固守，又出奇兵，斬敵無慮千百，以功受是職。癸巳，以前樞密院使金仲龜爲西京留守。仲龜公忠節儉，所至有聲，命下，朝野皆喜。貶丁公壽爲南京留守，趙廉卿爲溟州副使，流丁純祐于白翎島，以不能禦賊也。
0160:十二月乙丑，御史臺禁閭里養鵓鴿鷹鸇。以有職者廢公務，無職者起爭訟也。辛未，以文惟弼叅知政事判禮部事，貢天源知門下省事吏部尙書，柳彦琛爲樞密院使禮部尙書，崔宗俊知樞密院事左散騎常侍，崔正份爲樞密院使，崔正華同知樞密院事戶部尙書，李元瑊、奇泞、金之成並爲樞密院副使，陳湜爲右僕射翰林學士，史光補爲兵部尙書，金叔龍爲樞密院左承宣工部尙書知吏部事，鄭畋爲戶部尙書，李仲敏爲刑部尙書，崔宗藩爲樞密院左副承宣，李頲爲右承宣，李奎報判衛尉事知制誥，庾敬玄爲尙書右丞知御史臺事，白敦賁試秘書監左諫議大夫。乙亥，門下侍中李延壽卒。是歲，遣及第朴寅，聘于日本。時，倭賊侵掠州縣，國家患之，遣寅賫牒，諭以歷世和好，不宜來侵。日本，推檢賊倭，誅之，侵掠稍息。
0161:十五年[编辑]
0162:○(戊子)十五年春正月丙子朔，地震。癸未，以判將作監事金弁爲東北面兵馬使，大將軍太集成爲西北面兵馬使。戊戌，幸法王寺。己亥，醮三淸于宣慶殿，以禳地震。癸卯，設消災道場于修文殿。
0163:二月戊午，燃燈，王如奉恩寺。乙丑，幸王輪寺。
0164:三月甲戌朔，幸普濟寺。乙酉，幸乾聖寺。己丑，懷音鎭都領希幹，捕西京謀叛者來告，賜綵帛四十匹，廐馬一匹。辛卯，幸外帝釋院。戊戌，賜李敦等及第。
0165:夏四月壬戌，親設消災道場于宣慶殿。
0166:五月辛丑，北界兵馬使馳報：「境上有賊變，又蝗害稼。」王分遣內侍，禱于中外神祠，又設般若道場于宣慶殿二七日。
0167:六月壬寅朔，王如奉恩寺。戊申，親醮元辰于修文殿。壬子，東眞矛克王奴卑，司曆高隣、幹闌哥來投。壬戌，親設仁王道場于宣慶殿，以禳狄兵。戊辰，掌牲署囚徒中，有一女，美姿色。署吏當直夕，欲奸之，其女固拒曰：「我亦隊正妻也，肯從他乎？」吏劫之，囚於猪廐，衆猪爭嚙。其女呌呼甚急，吏以爲詐，置而不救，比明視之，唯骨在焉。
0168:秋七月乙未，移御延慶宮。庚子，東北面兵馬使報：「東眞兵千餘人來屯長平鎭。」議遣三軍，以禦之，尋聞賊退，竟不行。
0169:八月丙辰，詔曰：「東眞潛據近地，數寇邊鄙。出軍追討，卽輒遁去，迨軍之還，復入窺窬，制禦之術安在？書曰：『謀及卿士。』宜爾文武四品，臺省六品以上，各以長策條上。辛酉，親設消災道場于延慶宮。
0170:九月壬申，幸王輪寺。親設佛頂道場于修文殿。己丑，幸普濟寺。辛卯，幸乾聖寺。乙未，幸妙通寺。丙申，淸塞鎭戶長妄作童謠，欲與龍州謀叛，兵馬使蔡松年按誅之。
0171:冬十月戊申，幸外帝釋院。辛亥，親設消災道場于宣慶殿。辛酉，飯僧三萬。己巳，太白晝見，經天。
0172:十一月辛未朔，地震。癸未，設八關會，幸法王寺。辛卯，知門下省事文惟弼卒，輟朝三日。乙未，還御本闕。
0173:十二月庚子朔，日食。癸卯，平章事王珪卒。甲子，命樞密院副使李允諴，奉御衣帶，移安于白岳假闕。戊辰，崔甫淳加守太師判吏部事。金就礪守太尉中書侍郞平章事判兵部事，貢天源、崔正份並叅知政事，崔宗俊知門下省事吏部尙書，金仲龜知樞密院事，奇泞同知樞密院事，陳湜爲樞密院副使御史大夫，史光補、兪升旦並爲樞密院副使左右散騎常侍，洪斯胤爲尙書右僕射，崔正華爲樞密院使，仍令致仕。朴世通爲兵部尙書，趙廉卿爲禮部尙書，金叔龍爲樞密院知奏事，金良鏡爲刑部尙書翰林學士，金承俊試戶部尙書，崔宗藩爲左承宣，李頲爲左副承宣，崔林壽試秘書監左諫議大夫。
0174:十六年[编辑]
0175:○(己丑)十六年春正月辛未，平章事崔甫淳卒。辛卯，幸法王寺。
0176:二月丙午，設消災道場于宣慶殿。壬子，東北面兵馬使報：「東眞人到咸州，請和。」親遣式目錄事盧演，往聽約束&#91;7&#93;。癸丑，燃燈，王如奉恩寺。乙丑，宋商都綱金仁美等二人，偕濟州飄風民梁用才等二十八入來。
0177:三月庚午，幸乾聖寺。己丑，幸外帝釋院。庚寅，幸普濟寺。甲午，幸妙通寺。
0178:夏四月辛亥，以旱，雩。
0179:五月甲戌，盧演，還自東北面，時東界赴防將軍金仲溫訴演怯懦，不與東眞約束&#91;7&#93;。崔瑀怒，囚演于街衢所，以前巨濟縣令陳龍甲爲長平鎭將，約束東眞。詔曰：「農事方殷，騎陽爲沴，良由政刑之失，朕甚懼焉，其二罪以下流配人量移，囚徒並原。」戊寅，東眞寇和州，掠牛馬人口，陳龍甲遣人諭之，皆棄去。戊子，禱雨。乙未，幸乾聖寺，祈雨。
0180:六月戊戌，王如奉恩寺。辛亥，王受菩薩戒于內殿。北邊人前別將銳爵，反覆多詐犯罪，曾配和州。自言，知東眞道路夷險遠近，東北面兵馬使崔宗梓信之，遣爵等三人入東眞國，聽探消息。爵與東眞言：「我國欲與和好。」東眞亦信其言，遣還爵一行人待報。國家猶豫不報，東眞以爵行詐，斬之。
0181:秋七月壬辰，兩府會崔瑀家，議備禦東眞之策。
0182:八月甲辰，尙書左僕射致仕庾資諒卒。庚戌，有司劾崔宗梓，擅遣銳爵于東眞，以生邊釁，左遷梁州副使。乙卯，幸王輪寺。癸亥，東眞四十人托言追溫迪罕，至和州。甲子，幸普濟寺。
0183:九月戊辰，平章事致仕崔洪胤卒，輟朝三日。丙戌，幸乾聖寺。己丑，幸法雲寺。甲午，幸賢聖寺。
0184:冬十一月丁丑，設八關會，幸法王寺。
0185:十七年[编辑]
0186:○(庚寅)十七年春正月庚午，設消災道場于內殿七日。甲申，幸法王寺。以車倜爲樞密院副使御史大夫。庚寅，門下侍郞平章事琴儀卒。辛卯，幸王輪寺。是月，大饑，道殣相望。
0187:二月丙申，幸乾聖寺。丁卯，燃燈，王如奉恩寺。乙卯，幸普濟寺。
0188:閏月辛未，幸妙通寺。己卯，幸賢聖寺。乙酉，幸外帝釋院。
0189:三月己酉，親設消災道場于宣慶殿。丁巳，賜田慶等及第。
0190:夏四月壬戌朔，日食。甲戌，以星變，親設消災道場于宣慶殿，以禳&#91;8&#93;之。
0191:五月甲寅，盜竊太&#91;1&#93;廟九室累世所上玉冊緣飾白金。乙卯，以旱，再雩。
0192:六月壬戌，王如奉恩寺。
0193:秋九月戊申，幸妙通寺，駕至寺門外，馬驚墮地，知御史臺事王猷，以牽龍行首扈駕不謹，下獄，御史大夫車倜，但劾罷牽龍二人。
0194:〈世家卷第二十二〉
fascicle:023
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:高宗二[编辑]
0003:十八年[编辑]
0004:○(辛卯)十八年夏四月旱。
0005:五月丙戌朔，以久旱，赦中外罪囚。戊子，再雩。
0006:六月丙辰朔，王如奉恩寺。
0007:秋八月丙子，幸王輪寺。壬午，蒙古元帥撒禮塔圍咸新鎭，屠鐵州。
0008:九月乙酉，宰相會崔瑀第，議出三軍，以禦蒙兵，以大將軍蔡松年爲北界兵馬使，又徵諸道兵。丙戌，蒙兵圍龜州城，不克而退。壬辰，三軍啓行。癸巳，蒙兵攻西京城，不克。丁酉，蒙兵至黃、鳳州，二州守率民，入保鐵島。癸卯，北界馳報，蒙兵圍龍州，城中請降，副使魏玿被擄。壬子，蒙兵陷宣、郭二州。
0009:冬十月癸丑朔，蒙古二人持牒，至平州，州卽囚之以聞。朝議紛紜，或云可殺，或云當問其由。乃遣殿中侍御史金孝印往問，其牒云：「我兵初至咸新鎭，迎降者，皆不殺。汝國若不下，我終不返，降則，當向東眞去矣。壬戌，地震。壬申，郞將池義深押平州所囚蒙古二人到京，一是蒙古人，一是女眞人。自此，國家始信蒙古兵也。蒙兵攻龜州，破城廊二百餘閒，州人隨卽修築以守。癸酉，蒙兵領諸城降卒圍城，樹砲於新西門要害處凡二十八所，以攻之，又破毁城廊五十閒，越入交戰，州人殊死戰，大敗之。是日，三軍屯安北城，蒙兵至城下挑戰。三軍不欲出戰，後軍陣主太集成强之，三軍出陣于城外，陣主知兵馬等皆不出，登城望之，集成亦還入城。三軍乃與戰，蒙兵皆下馬，分隊成列，有騎兵突擊我右軍。矢下如雨，右軍亂，中軍救之，亦亂爭入城。蒙兵乘勝逐之，殺傷過半，將軍李彦文、鄭雄，右軍判官蔡識等死之。甲戌，親飯僧三萬，凡三日。辛巳，東界和州馳報：「東眞兵寇和州，擄宣德都領而去。」
0010:十一月丁亥，門下侍中致仕李抗卒。癸巳，北界分臺御史閔曦還奏：「曦與兵馬判官員外郞崔桂年，承三軍指揮，往犒蒙兵。有一元帥，自稱權皇帝，名撒禮塔，坐氈廬，飾以錦繡，列婦人左右。乃曰：『汝國能固守則固守，能投拜則投拜，能對戰則對戰，速決了也。汝職爲何？』對曰：『分臺官人。』曰：『汝是小官人，大官人速來降。』」甲辰，加發五軍兵馬，以禦蒙兵。蒙兵以平州囚其持牒者，欲先滅之，庚戌，夜未明，突入城中，殺州官，屠其城，盡燒人戶，雞犬一空。辛亥，蒙兵自平州，來屯宣義門外，蒲桃元帥屯金郊，迪巨元帥屯吾山，唐古元帥屯蒲里。前鋒到禮成江，焚燒廬舍，殺掠人民，不可勝計，京城驚擾洶洶。
0011:十二月壬子朔，蒙兵分屯京城四門外，且攻興王寺。遣御史閔曦犒之，結和親，翼日，曦又往蒙古屯所，偕蒙使二人，下節二十人以來。命知閤門事崔珙爲接伴使，備儀仗，出迎宣義門外，入宣恩館。時，撒禮塔屯安北都護府，亦遣使者三人來，諭講和。翼日，詣闕，王下大觀殿庭，北面以迎，蒙使止之，王乃南面拜訖。蒙使毛衣冠，佩弓劍，我朝贈紫羅衫束帶，令更衣，蒙使不從，只表著之。王宴慰之，蒙使獻王文牒一道，牒曰：「天底氣力，天道將來底，言語所得不秋底，人有眼瞎了，有手沒了，有脚子瘸&#91;1&#93;了，聖旨，差，撤里打火里赤軍去者，問你每待投拜待廝殺。鼠兒年，黑契丹你每高麗國裏，討虜時節，你每选當不得了去也，阿每差得札刺、何稱兩介引得軍來把黑契丹都殺了，你每不殺了阿每來，若阿每不將黑契丹了，你每不早了，那是麽使臣禾利一女根底不拜來，那是麽投了呵，差使臣瓜古與，你每根底不行打來，那什麽瓜古與沒了，使臣覓瓜古與來，你每使弓箭將覓來底人射得回去了，那上頭管是你每底將瓜古與殺了也，阿每覓問當來也。皇帝聖旨道，若你每待廝交，阿每一處廝相殺住到老者，若還要投呵，依前一𤳖投了者去，若你每民戶，根底的愛惜，依前一𤳖投拜來，下去底使臣怏怏地交回來者，若要廝殺，你識者，皇帝大國土裏達達每將四向周圍國土都收了，不投底國土都收了，你每不聽得來，投去了底人，都一處行打，你每不聽得來，阿每將劫摢你每底寄，不及都收撫了，聽你每根底來，高麗國王你每底民戶裏，投拜了的人，依舊住坐，不投拜底人戶殺有，虎兒年投投拜了咱每不啻一家來，那什麽使去底使臣是阿土。」乙卯，以金酒器，大小盞盤各一副，銀甁，水獺皮衣，紬紵布等物，贈送于三元帥，又贈使者有差。丙辰，遣淮安公侹，以土物，遺撒禮塔。丁巳，蒙兵向廣、忠、淸州，所過無不殘滅。辛酉，蒙使八人來，求鷹鷂。壬戌，宴蒙使于內殿。丁卯，遣人，遺唐古、迪巨及撒禮塔之子，銀各五斤，紵布十匹，麤布二千匹，馬韂、馬纓等物。甲戌，將軍趙叔昌，與撒禮塔所遣蒙使九人，持牒來，牒曰：「蒙古大朝國皇帝聖旨專命撒里打火里赤統領大軍前去高麗國，問當如何殺了著古與使臣乎？欽奉聖旨，我使底稍馬去，使臣到投拜了，使臣令公將進底物件應生交送，這些箇與物將來底物，去我𪨔沒一箇中底物。布子與來子麽我要底好金銀、好珠子、水獺皮、鵝嵐好衣服與來，你道足但言者不違。你與金銀衣服，多合二萬匹馬駄&#91;2&#93;來者，小合一萬匹馬駄&#91;2&#93;來者，我底大軍離家多日，穿將來底衣服都壞了也，一百萬軍人衣服，你斟酌與來者。除別進外，眞紫羅一萬匹你進呈將來底。你將來底水獺二百三十箇，好麽與紫箇來，如今交上好水獺皮二萬箇與來者。你底官馬裏選鍊一萬箇匹大馬，一萬匹小馬與來者。王孫男姟兒一千底，公主大王每等郡主進呈皇帝者外，大官人母女姟兒亦與來者。你底太子將領大王令子幷大官人，男姟兒要一千箇，女姟兒亦是一千箇，進呈皇帝做札也者。你這公事疾忙句當了，合你已後早了，你底里地里穩便快和也，這事不了合，你長日睡合憂者。有我使臣呼喚稍馬軍去，我要底物件疾忙交來，軍也疾來。遲交來，持我軍馬遲來。爲你高麗民戶，將打得莫多少物件百端，拜告郡裏足得。你受惜你也民戶，我這裏飜取要金銀財物，你道骨肉出力。這飜語異侯，異侯休忘了者。據國王好好底投拜上頭，使得使臣交道，與我手軍去，爲你底百姓上，休交相殺，如此道得去也，交他舊日自在，行路通泰者，依上知之。」使云：「底使臣二人烏魯土、只賓木入都護，三軍陣主，詣降權皇帝所。」乙亥，宴蒙使于內殿。丁丑，以滿鏤鳳盖酒子、臺盞各一副，細紵布二匹，騂馬一匹，銀鍍金粧鞍橋子，滿繡韂，遺唐古元帥。庚辰，蒙古使，賫國贐黃金七十斤，白金一千三百斤，襦衣一千領，馬百七十匹而還。遣將軍曹時著，以黃金十二斤八兩，多般金酒器重七斤，白銀二十九斤，多般銀酒食器重四百三十七斤，銀甁一百十六口，紗羅錦繡衣十六，紫紗襖子二，銀鍍金腰帶二，及紬布襦衣二千，獺皮七十五領，金飾鞍子具馬一匹，散馬一百五十匹，遺撒禮塔。又以金四十九斤五兩，銀三百四十一斤，銀酒器重一千八十斤，銀甁一百二十口，細紵布三百匹，獺皮一百六十四領，綾紗襦衣，鞍馬等物，分贈妻子，及麾下將佐十四官人。以趙叔昌，拜大將軍偕行，寄蒙使上皇帝表曰：「伏念，臣曾荷大邦之救危，完我社稷，切期永世以爲好，至于子孫。寧有二心，敢孤厚惠？伏承下詔，深疚中懷。事或可陳，情何有匿，其著古與殺了底事實，隣寇之攸作，想聖智之易明。彼所經由，亦堪證驗。其再來人使著箭事，前此，哥不愛僞作上國服樣，屢犯邊鄙，邊民久乃覺其非。今春，又値如此人等，方驅逐之，俄不見人物，唯拾所棄毛衣、帛冠、鞍馬等事。以帛冠之故，雖知其僞，尙疑之，藏置縣官，將俟大國來人，辨其眞贗。今以此，悉付上國大軍，則無他之意，於此可知也。又阿土等縛紐事，初不意結親之大國，乃無故加暴於小邦，擬寇賊之來侵，出軍師而方戰，忽有二人，突入我軍，癡軍士不甚考問，捕送平州，平州人，恐其逋逸，略加鏁杻，申覆朝廷，朝廷遣譯察視，以其語頗類上國，然後解械慰訊，兼贐衣物，隨譯前去。則初雖不明所致，其實亦可恕之，又哥不愛人戶，於我國城子裏入居事，此等人嘗與我國邊人，迭相侵伐，其爲寃讎久矣。邊民雖憂，豈容讎敵，與之處耶？事漸明矣，言可飾乎？其投拜事，往前河稱、札剌來時，已曾投拜，今因華使之來，申講舊年之好。伏望，乾坤覆露，日月照臨，鞠實察情，苟廓包荒之度，竭誠盡力，益修享上之儀。」
0012:十九年[编辑]
0013:○(壬辰)十九年春正月壬午，蒙使來。癸未，宴于內殿。壬辰，蒙兵還，遣淮安公侹，首宰金就礪，大將軍奇允肅慰送。丙申，幸法王寺。忠州官奴作亂，宰樞會崔瑀第，議發兵，州之判官庾洪翼請遣使撫諭。卽以注書朴文秀，前奉御金公鼎，假屬內侍，爲安撫別監，以遣之。己亥，以大將軍朴敦甫爲東北面兵馬使，右諫議劉俊公爲西北面兵馬使，崔林壽知西京留守。癸卯，京城解嚴。丁未，安撫別監朴文秀還自忠州，金公鼎留州，以待平定。奴軍都領令史池光守，僧牛本等赴京。
0014:二月壬子朔，三軍班師，留三領軍防戍。乙丑，燃燈，王如奉恩寺。戊辰，淮安公侹，與蒙古使都旦，上下節二十四人來。庚午，幸王輪寺。辛未，宰樞會典牧司，議移都。壬申，幸乾聖寺。丁丑，王欲移御楊堤坊別宮，都旦聞之曰：「我因都統高麗國事，差使到此，將入處大內。朝議難之，閉廣化門，命右承宣庾敬玄，往諭止之。遂邀宴，都旦欲與王連坐，又欲仍處于內。詰之至夕，然後乃赴宴，還館。
0015:三月甲申，都旦以館迎送判官郞中閔懷迪不能支對，杖殺之。丙戌，都旦又以館舍寥寂，欲移寓&#91;3&#93;人家，贈金酒器一事，紵布八十匹，乃止。都旦本契丹人，性甚姦黠，往者，請蒙兵到江東城，滅其國兵者也。甲午，幸賢聖寺。蒙使六人先還，遣通事池義深，錄事洪巨源等，賫國贐，寄書于撒禮塔曰：「每來文字內，所及諸般事，圖踵後回報。又閱淮安公侹所蒙手簡，稱：『你國選揀&#91;4&#93;人戶，赴開州館，及宣城山脚底住坐種田，』竊思，大國所以割與分地，將使吾民耕食，則其義在所欣感，然我國每處，人民牛畜，物故損失者大夥。故這一國區區之地，尙不勝耕墾，忍使鞠爲茂草，况於邈遠大國之境，將部遣甚處人物，使之耕種耶？力所不堪，理難强勉，惟大度量之。」遣西京都領鄭應卿，前靜州副使朴得芬，押船三十艘，水手三千人，發龍州浦，赴蒙古，從其請也。蒙古軍三十餘人復入境，發宣州倉米三十石而去。
0016:夏四月壬戌，遣上將軍趙叔昌，侍御史薛愼如蒙古，上表稱臣，獻羅、絹、綾、紬各十匹，諸般金銀酒器，畵韂，畵扇等物。仍致書撒禮塔，贈金銀器皿，匹段&#91;5&#93;，獺皮，畵扇，畵韂，以至麾下十六官，亦有差。其書曰：「前次所輸進皇帝物件內，水獺皮一千領，好底與來事，我國於遮箇物，前此未嘗有捕捉者。自貴國徵求以後，始以百計捕之，亦未能多得，故每次所輸貢賦，艱於准備。今所需索，其數過多，求之又難，似未堪應副，然旁搜四遐，月集日儲，猶未得盈數，粗以九百七十七領輸進，惟冀照悉。又稱，國王、諸王、公主、郡主、大官人，童男五百箇，童女五百箇，須&#91;6&#93;管送來事，如前書所載，我國之法，雖上之爲君者，唯配得一箇嫡室，更無媵妾，故王族之枝葉，例未繁茂。又以國之褊小，故臣僚之在列者，亦未之師師，而所娶不過一妻，則所産或無或有，有或不多人耳。若皆發遣上國，則誰其承襲王位及朝廷有司之職，以奉事大國耶？若貴國撫存弊邑，使通好萬世，請蠲省偏方蕞土，所不得堪，如此事段&#91;5&#93;，以示字小扶弱之義，幸甚幸甚。又稱，諸般工匠遣送事，我國工匠，自昔欠少，又因饑饉疾疫，亦多物故。加以貴國兵馬經由，大小城堡，罹害被驅者不少，自此耗散，而莫有地著專業者，故節次不得押遣應命。況刺繡婦人，本來無有。此皆以實告之，伏惟，諒情哀察。又於趙兵馬處所囑，當義州民戶，檢會物色，事己曾行，下其界兵馬，委令根究。則告以城守與民戶等，乘桴逃閃，因風沒溺，故便不得顯驗，請照悉之。其餘文字內所及，一一承禀，又貴國還兵次，所留下瘠馬，每處搜集，凡十五疋，卽令收管牧養，今此行李，幷分去奉呈。」
0017:五月丁亥，以旱，再雩。辛丑，賜文振等及第。宰樞會宣慶殿，議禦蒙古。癸卯，四品以上又會議，皆曰城守拒敵，唯宰樞鄭畝、太集成等曰，宜徙都避亂。己酉，北界龍岡、宣州，蒙古達魯花赤四人來。
0018:六月庚戌朔，王妃王氏薨。丁巳，崔瑀遣人，迎前王於紫燕島。辛酉，葬王后。甲子，校尉宋得昌自池義深行李，逃來云：「義深到撤禮塔所，撤禮塔怒曰：『前送文牒內事件，何不辦來？』執送義深于帝所，餘皆拘囚。」乙丑，崔瑀脅王，遷都江華。丙寅，瑀發二領軍，始營宮闕于江華。
0019:秋七月庚辰朔，蒙古使九人來，王迎詔于宣義門外，留四日而還。命知門下省事金仲龜，知樞密院事金仁鏡，爲王京留守兵馬使，以八領軍鎭守。壬午，安南判官郭得星招撫白岳等處，賊魁二十餘人來投。遣內侍尹復昌，往北界諸城，奪達魯花赤弓矢，復昌到宣州，達魯花赤射殺之。乙酉，王發開京，次于昇天府。丙戌，入御江華客館。
0020:八月己酉朔，西京巡撫使大將軍閔曦，與司錄崔滋溫，密使將校等，謀殺達魯花赤。西京人聞之曰：「如是，則我京必如平州，爲蒙兵所滅，」遂叛。壬戌，執崔滋溫囚之，留守崔林壽及判官分臺御史六曹員等，皆逃竄于楮島。丙子，叅知政事兪升旦卒。
0021:九月，答&#91;7&#93;蒙古官人書曰：「伏蒙幕府，遠涉千里，辱臨弊境，首貽誨音，欣感欣感。但所詰數段&#91;5&#93;事，實非我國本意，深以此爲恐，敢布腹心，惟冀大度矜之。其所稱：『你者巧言語說得，我出去後，却行返變了，入海裏住去。不中的人宋立章、許公才，那兩箇來的說詤走得來，你每信那人言語，呵返了也。』事。我國與上朝，通好久矣，頃有宋立章者來言：『上國將擧大兵，來征弊邑。』其言有不可不信者，百姓聞之，驚駭褫&#91;8&#93;氣，過半逃閃，城邑爲之幾空。盖雷霆一振，天下同驚，以是，予亦不能無懼。又慮些小遺民，若一朝掃地皆逋，則恐不得歲輸貢賦，以永事大國。因與不多殘口，入瘴毒卑濕之地，以求苟活耳，寧有他心耶？皇天后土，實監之矣。又稱：『達魯花赤，交死則死，留下來如今，你每拿縛者。』事。右達魯花赤，其在京邑者，接遇甚謹，略不忤意，大國豈不聞之耶？又於列城，委令厚對，其閒，容或有不如國敎者，予亦不能一一知之，惟上國明考焉。其拿縛上朝使人，無有是理，後可憑勘知之。又稱：『你本心投拜，出來迎我者，本心不投拜，軍馬出來，與我廝殺者。』今聞，大軍布露原野，雖大國不諭之，其在小國，禮當親自迎犒。然弊邑之移于窅深偏地，本非上國所令，而固不能無咎責，故且恐且恧，未以時展謁耳，其投拜之心一也，豈有二哉？且小國雖愚暗，旣知畏服大國之義，其嚮仰有年矣，豈於今日乃生叛逆之心耶？仰冀明鑑，赦過字小，撫存外藩，實予之望也。」
0022:冬十一月，答&#91;7&#93;蒙古沙打官人書曰：「前者，大國以『王不出交，大官人出來。』爲諭小國。如前書所載，雖畏懼大國，入處于此，以勤仰之心，有加無已。故不敢違忤嚴命，已遣大官人某，詣幕下，方候寵答&#91;7&#93;。而復以『國王不出交，崔令公出來事』，及之，所諭踵至如此，弊邑，將若之何？伏望幕下，諒窮迫之情，小示以寬，以副傾企之望，幸甚。其所輸皇帝處國贐，則雖竭力盡誠，勤於准備，方小國之移徙也，唯與不多人民，倉卒入於水內，所轉財物，亦爲欠少，故以微薄土物，聊欲表誠耳。今蒙鈞旨諭及，更罄所有，小添前數奉進，慙恐慙恐。趙兵馬、宋立章，發遣事，叔璋自上國回來次，不幸値心腹之疾，至今&#91;9&#93;猶未安較，故未卽發遣。所謂宋立章者，我國之遷移，莫不因其言，而其後，我國兩𤳖使佐，自上國還來言，立章所言，本非上國之意，不可謂的實。於是，朝廷僉議以爲，此人非特以浮說妄言，動搖衆心，亦使萬人逃閃，至令一國，大遷于此地，罪不可赦，遂捕送深窵海島，久矣。今依來命，已遣人卽其所，將收拿發來者，伏惟照悉。」上皇帝陳情表曰：「下國有傾輸之懇，膠漆益堅，上朝，加譴責之威，雷霆忽震，聞命怖悸，失聲籲呼。伏念，臣猥以庸資，寄于荒服，仰戴天臨之德，擧國聊生，篤馳星拱之心，嚮風滋切，夫何徵詰，若此稠重？力所不堪，宜將誠告，言如可復，當以實陳。其詔旨所及，添助軍兵，征討萬奴事。緊僻土是居，弊邑本惟小國，况大軍所過，遺民能有幾人？在者，尙瘡痍之餘，加之因饑疫而斃。故莫助天兵之用，無柰違帝命之嚴，罪雖莫逃，情亦可恕。其親身朝覲事，自聞繼統，早合觀光，矧外臣，榮覲於九天，固所望也。然藩位，難虛於一日，玆實恐焉。其出人戶，使撒禮塔見數事。游舌所傳，大兵將討，在愚民而易惑，擧恒産而多逃。衆所同爲，勢難固禁，顧家戶蕭然如掃，乃反爲茂草之場。若君臣孑爾獨存，懼未辦苞茅之貢，庶收殘口，永事大邦。雖潛藏江海之閒，猶夢寐雲霄之上，實畏懼之所致，冀聖明之不疑。心苟一於始終，地何論於彼此？伏望，存蓬艾之生，儻許全於一國，奉山野之賦，必不後於諸侯。」又狀曰：「臣以一二所望事件，已具表言之，猶有鬱結於心，未盡陳露者，於表內，不得備載，申以狀，陳布之。弊邑本海外之小邦也，自歷世以來，必行事大之禮，然後能保有其國家。故頃嘗臣事于大金，及金國鼎逸，然後朝貢之禮始廢矣，越丙子，歲，契丹大擧兵，闌入我境，橫行肆暴，至己卯，我大國遣帥河稱、札臘，領兵來救，一掃其類。小國以蒙賜不貲，講投拜之禮，遂向天盟告，以萬世和好，爲約，因請歲進貢賦所便。元帥曰：『道路甚梗，你國必難於來往。每年，我國遣使佐，不過十人，其來也，可賫持以去。至則道必取萬奴之地境，你以此爲驗。』其後，使佐之來，一如所約，每我國輒付以國贐禮物，輸進闕下。獨於甲申，年，使臣著古與，不以萬奴之境，而從婆速路來焉。然依舊接遇甚謹，又付以國贐前去。其後使价之來者，稍至閒闊，小國竊怪其故，久&#91;10&#93;而聞之，則于加下遮出中路，殺了上件使臣所致也。如此已後，于加下僞作上國服樣，入我北鄙，殘敗三城，萬奴亦攻破東鄙二城，其服色亦如之。自是踵來，侵伐不絶，又萬奴與上國使佐之向我國者，紿言：『高麗背你國，愼勿前去。』使佐不聽，且欲知眞僞，遂便行李，則先遣其麾下人，僞爲我國服，著及弓箭，遂伏兵於兩國山谷之閒，潛候行李，出射趂𪵃。因令伴行人，報云：『高麗所作如此，背逆明矣。』請停前去，固令還焉。然適有自萬奴麾下，逃來王好非者，細說其事，故我國得知之。無幾何，聞大兵入境，小國以通好之故，殊不意上國之兵，而久乃知之。然莫識所以行兵之故，帥府撒禮塔大官人移文言：『你國殺我使臣著古與，及射東路使臣，何也？以此，行兵問罪耳。』我國已曾知之縷細，故具以實對之，更行投拜之禮，大國亦詳兩人所詐，豁然大窹，遂許班師矣。方大軍之還國，尋遣兩兩𤳖行李，奉進國信禮物於皇帝闕下，而君臣因相賀曰：『比來，以道路不通，阻修朝覲之禮，大乖從前和好之本意，常以此爲慮。今旣遣使達誠，則是固可賀。而又大國，常以于加下萬奴之罪，歸于我，我國無以自明，懼代他人受誣。而賴大軍親臨根究，使上國之疑，渙然如冰釋，則吾屬知免矣，始可以寧心定慮，一專於奉事上朝之日也。』未幾，忽有宋立章者，從池義深行李，詣在上國，逃來言：『大國將擧大兵來討，已有約束&#91;11&#93;。』百姓聞之，驚駭顚蹶，其逃閃者多矣。俄又聞：『北界一二城逆民等，妄諭其城達魯花赤，殺戮平民，又殺臣所遣內臣。』此人，是候上國使佐値行李，則迎到京師者也。而乃殺之，因以作亂，聲言大國兵馬來也。又聞：『上國使佐到義州，令准備大船一千艘，待涉軍馬。』於是，擧上下無不震悸，其逃之者又過半矣。逋戶殘廬，歷歷相望，鞠爲茂草，見之，不能無悵然矣，君臣竊自謀曰：『若遺民盡散，則邦本空矣，邦本空，則其將與誰歲辦貢賦，以事上朝耶？不若趂此時，收合殘民餘衆，入處山海之閒，粗以不腆土物，奉事上國，不失藩臣之名，上計也。盖以心之所屬，不關於地，苟以一心事之，想上國何必以此爲咎耶？』於是，遂定計焉，然則我國之遷徙于此，不過此意耳，寧有他心哉？天地神明，實鑑之矣。不意，大國以浮說所傳，遣之以大兵，臨蒞弊境，凡所經由，無老弱婦女，皆殺之無赦，故擧一國，喪情失氣，顚倒怖懼，莫有聊生之意。且君是天也，父母也，方殷憂大戚如此，而不於天與父母，而又於何處，訴之耶？伏望，皇帝陛下，推天地父母之慈，諒小邦靡他之意，勑令大軍，回轅返旆，永護小國，則臣，更努力竭誠，歲輸土物，用表丹悃，益祝皇帝千萬歲壽。是臣之志也，伏惟陛下，小加憐焉。」又答&#91;7&#93;撒禮塔書曰：「所諭皇帝處回去文字事，一一祗禀，已具表章，尋發遣使介前去，伏惟照悉。我國如前書所載，雖畏懼大國，入處山海之閒，其所以仰奉上朝，尙爾一心。以是，今聞大軍之入境，卽遣使佐，謹行迎問之禮。繼蒙辱貺鈞&#91;12&#93;旨，申遣使人，賫不腆酒果禮物，勞問左右，則小國之無他，亦於此可知也。苟以一心事之，不關地之彼此，冀幕府，不必以遷徙爲咎，待之如舊，則實小國萬世之福也，所遣詣皇帝處，一行使人，先就幕下，聽取處分，其使人之進退行止，禍福生死，皆在幕府之掌握。伏望，曲加扶護，善爲指揮，兼差幕下使人，道達於皇帝闕下，永護小邦。則予亦敢不感至銘骨耶？其大官人投拜事，小國業已畏懼，入此幽僻之中，則雖大官人，心志耗喪，日益以拙，月益以鈍，未遽趍造，左右聽命。慞惶顚倒，罔知所裁，惟大度寬之。」
0023:十二月，寄蒙古大官人書曰：「今月某日，我國使介至，伏聞帥府，新統大軍，始開蓮幕，未及旬朔，先聲大震，凡列國之人，莫不拭目改觀。庶幾蒙被德蔭者，皆是，况若區區弊邑，其欣躍之心，倍萬常倫也。兼蒙鈞&#91;12&#93;慈，憫我國兩𤳖行李之久淹者，今悉放遣，此亦銘感罔極，言所不旣也。所諭予及崔令公之出來事，如前上舊帥府書所陳。我等旣畏懼大國，入此山海之閒，則其於出覲，日益滋怯，所以難之耳。傾仰之心一也，寧有他哉？伏惟閣下，諒情而寬之。兼所諭趙兵馬發遣事，其寢疾，至今猶未佳裕故，未卽依敎。不然，叔璋之往來上國慣矣，豈今憚其行哉？宋立章者，前已承舊帥府所及，其時卽差人，就所配海島，收拿發來，待之久矣，然以此時風水甚惡，邈無消息，故未卽捉遣，惶恐惶恐。前所遣詣大皇帝處，我國使佐之進退，專在閣下之指揮，伏望善爲之辭，道達於皇帝闕下，幸甚。」答&#91;7&#93;大官人書曰：「今月某日，忽奉來敎，備詳鈞候，動止萬順，欣喜倍常。但所稱，皇帝處回去文字事，邇來，久未審皇帝聖體何似，禮宜伻問起居。况復蒙幕府所諭如此，予亦豈不思奉答&#91;7&#93;天子之休命耶？然年前大軍之辱臨弊邑也，我國累次所遣使佐，及其負擔下卒，輒蒙鈞慈，遂旋回遣前來，故使者之往來絡繹，略無疑懼於心者，是幕府所鑑之也。今聞，前所遣皇帝處，兩𤳖使人，被寵命將還，適値大軍之方戾弊境，反見勒留未還。又小國聞大軍入境，卽發遣使介，謹行迎犒之禮，而其使人及負擔禮物人卒，至今未蒙放遣回來。愚聞，古者兵交，使在其閒，今則異於是，兵交非所意也。小國聞大兵之臨境，猶不敢稽遲，粗以不腆信餉，勞問行李之勤，而反被拘留，其在國人愚惑之心，得不疑且懼哉。然則其遣以大官人，奉書于皇帝闕下，愈所疑懼也，伏惟諒之。」撒禮塔攻處仁城，有一僧避兵在城中，射殺之。答&#91;7&#93;東眞書曰：「夫所謂蒙古者，猜忍莫甚，雖和之，不足以信之。則我朝之與好，非必出於本意。然如前書所通，越己卯，歲，於江東城，勢有不得已，因有和好之約，是以，年前，其軍馬之來也，彼雖背盟棄信，肆虐如此，我朝以謂，寧使曲在彼耳，庶不欲效尤，故遂接遇如初，以禮遣之。今國朝雖遷徙都邑，當其軍馬之來，則猶待之彌篤，而彼尙略不顧此意，橫行遠近外境，殘暴寇掠，與昔尤甚。由是，四方州郡，莫不嬰城堅守，或阻水自固，以觀其變，而彼益有呑啖之志，以圖攻取。則其在列郡，豈必拘國之指揮，與交包禍之人，自速養虎被噬之患耶？於是，非特入守而已，或往往有因民之不忍，出與之戰，殺獲官人士卒，不爲不多矣。至今年十二月十六日，水州屬邑處仁部曲之小城，方與對戰，射中魁帥撒禮塔殺之，俘虜亦多，餘衆潰散。自是，褫&#91;8&#93;氣不得安止，似已回軍前去，然不以一時鳩集而歸，或先行，或落後，欲東欲北。故不可指定日期，又莫知向甚處去也，請貴國密令偵諜，可也。」是年，移葬世祖太&#91;13&#93;祖二梓宮于新都。
0024:二十年[编辑]
0025:○(癸巳)二十年春三月遣司諫崔璘，奉表如金，路梗，未至而還。
0026:夏四月蒙古詔曰：「自平契丹賊，殺剳刺之後，未嘗遣一介赴闕，罪一也。命使賫訓言省諭，輒敢射回，罪二也。爾等，謀害著古與，乃稱萬奴民戶殺之，罪三也。命汝進軍，仍令汝弼入朝，爾敢抗拒，竄諸海島，罪四也。汝等民戶，不拘執見數，輒敢妄奏，罪五也。」
0027:五月以金慶孫爲大將軍知御史臺事。西京人畢賢甫、洪福源等，殺宣諭使大將軍鄭毅、朴祿全，擧城叛。
0028:十二月崔瑀遣家兵三千，與北界兵馬使閔曦，討之，獲賢甫送京，腰斬于市。福源逃入蒙古，擒&#91;14&#93;其父大純，弟百壽及其女子，悉徙餘民於海島，西京遂爲丘墟。
0029:二十一年[编辑]
0030:○(甲午)二十一年春正月癸卯，親設消災道場于內殿。乙巳，以咸壽左僕射，朴文成爲右散騎常侍。庚戌，賞西京征討軍士，有差。壬戌，遣兵部侍郞洪鈞，安撫西京。癸亥，徵諸道民丁，營宮闕及百司。
0031:二月壬申，遣將軍金寶鼎，如蒙古軍。是日，邊報：「蒙兵留百餘騎於東眞，餘皆引還。」癸未，燃燈，王如奉恩寺。以故叅政車倜家爲奉恩寺，撤民家，以廣輦路。時雖遷都草創，然凡毬庭、宮殿、寺社號，皆擬松都。八關、燃燈、行香道場，一依舊式。丁亥，以營宮闕，移御大將軍宋緖家。
0032:三月甲辰，斬大將軍趙叔昌于市。
0033:夏五月乙巳，賜金鍊成等及第。己未，侍中金就礪卒。
0034:六月己巳，王如奉恩寺。
0035:秋七月甲子，遣內侍李白全，奉安御衣于南京假闕。有僧據讖云：「自扶踈山，分爲左蘇，曰阿思達，是古楊州之地。若於此地，營宮闕而御之，則國祚，可延八百年。」故有是命。
0036:八月丁卯，日食，密雲不見。
0037:九月丁酉朔，親設消災道場于內殿，以禳星變。淮安公侹卒。
0038:冬十月庚寅，冊崔瑀，爲晋陽侯。
0039:十一月丙申，奉安太祖神御于開京壽昌宮。甲子，親設消災道場于內殿，以禳星變。
0040:二十二年[编辑]
0041:○(乙未)二十二年春正月甲寅，元子倎冠，冊爲太子。
0042:二月丁丑，燃燈，王如奉恩寺。庚辰，設止風道場于內殿。壬午，奉太祖神御，移安于南京新闕。壬子，詔：「自三月至五月，安御衣于南京闕，七月至十月，移安舊京康安殿，十一月至明年二月，又於南京，周而復始。」
0043:三月甲辰，親設功德天道場于內殿。壬子，詔：「義、靜二州人物凋殘，且移入水內，不得耕種，不宜各置官吏，其以靜州副使，兼理義州。」
0044:夏五月己亥，親設消災道場于內殿。
0045:六月癸亥，王如奉恩寺。乙酉，以知奏事金若先女爲太子妃，詔以國用不裕，量減開福禮物，又停宰樞以下賜宴。
0046:秋閏七月丙子，西北面兵馬使報，蒙兵侵安邊都護府。壬午，命前後左右軍陣主知兵馬事，沿江防戍，又令廣州、南京，合入江華。
0047:八月壬辰，日官奏：「令百官，每日自辰，至午時拜日禳&#91;15&#93;兵。」辛亥，崔瑀都房，夜別抄都領李裕貞，自請擊賊，授兵百六十人遣之。癸丑，海州馳報，蒙兵陷龍岡、咸從、三登等城，執其守令。
0048:九月癸亥，制：「國家移都，民方瘡痍，又經狄&#91;16&#93;兵，甚可憐恤。其中外二罪以下，並皆原免，配島歸鄕者量移。」辛未，以安東人謀引蒙古兵，向東京，命上將軍金利生爲東南道指揮使，忠淸州道按察使庾碩副之。丙子，幸賢聖寺。蒙兵引東眞兵，攻陷龍津鎭。戊寅，東眞兵陷鎭溟城。李裕貞等擊蒙兵于海平，敗績，一軍盡沒。
0049:冬十月庚寅朔，東西北面兵馬使皆報：「蒙兵又多入境。」辛丑，蒙兵攻破洞州城。辛亥，夜別抄與砥平縣人，夜擊蒙兵，殺獲甚多，取馬驢來獻。
0050:十一月癸酉，設八關會，幸法王寺。丁亥，日官奏：「闕北別構一屋，設閻滿德加威怒王神呪道場，以禳兵禍。」
0051:二十三年[编辑]
0052:○(丙申)二十三年春正月丁亥，以大將軍李齡長爲東北面知兵馬事，判少府監事孫襲卿爲西北面知兵馬事。
0053:二月戊子朔，設消災道場于內殿。庚子，燃燈，王如奉恩寺。命內侍柳宗卿、宗敬，賜花酒于晋陽府，翌日大會，亦如之。壬寅，曲宴于內殿，承宣蔡松年奏：「僕射宋景仁，素善爲處容戲。」景仁乘酣作戲，略無愧色。癸丑，太子妃生子諶。
0054:夏四月己亥，雨雹，大如栗。
0055:五月壬申，守司空太集成卒。丙子，長州防戍所馳報：「蒙兵五十餘騎入關東。」戊寅，賜朴曦等及第。
0056:六月丙戌朔，王如奉恩寺。庚寅，蒙古兵渡義州江，屯烏勿只川，又屯寧朔鎭。癸巳，遊兵來屯嘉州，乙未，屯安北府雲岩驛，嘉、博二州之間，火氣連天。又於宣州兄弟山之野，分屯凡十七所。丙申，遂遍屯慈、朔、龜、郭之間。丁酉，分遣諸道山城防護別監。戊戌，蒙兵先鋒入黃州。庚子，至信、安二州。
0057:秋七月辛酉，蒙兵至价州，京別抄校尉希景，价州中郞將明俊等，伏兵夾擊，殺傷頗多，取鞍馬、弓矢、衣服等物。長州郞將光大等，至定州，擄蒙兵二人。丁卯，以崔瑀外孫內給事金晸守司空柱國，瑀以年少不稱，固辭。癸酉，蒙兵二十餘騎，入慈州東郊，擄刈禾民二十餘人，皆殺之。
0058:八月丁亥，設消災道場于內殿。戊子，東女眞援兵百騎，自耀德、靜邊，趣永興倉。甲午，設功德天道場于內殿。丁酉，蒙兵陷慈州，副使崔景侯、判官金之佇、殷州副使金景禧等，皆被害。丙午，席島防護別監擒蒙兵三人，檻送于京。丁未，蒙兵百餘人，自溫水郡南下，趣車懸峴。戊申，蒙兵分屯于南京、平澤、牙州河陽倉等處。己酉，夜別抄指諭李林壽、朴仁傑，各率一百餘人，分向蒙兵屯所。
0059:九月丁巳，蒙兵圍溫水郡，郡吏玄呂等，開門出戰，大敗之，斬首二級。中矢石死者二百餘人，所獲兵仗甚多。王以其郡城隍神，有密祐之功，加封神號，以呂爲郡戶長。壬戌，蒙兵至竹州諭降，防護別監宋文冑，力戰走之。壬申，幸賢聖寺。
0060:冬十月甲午，全羅道指揮使上將軍田甫龜報，蒙兵至全州、古阜之境。戊戌，設消災道場于內殿。癸丑，扶寧別抄醫業擧人全公烈，伏兵於高闌寺山路，邀擊蒙兵二十騎，殺二人，取兵仗及馬二十餘匹。賞公烈，聽本業入仕。
0061:十一月丙寅，設八關會，幸法王寺。命內侍少府監庾碩，賜酒果于晋陽府，翌日亦如之。
0062:十二月戊子，夜別抄朴仁傑等，遇蒙兵於公州孝加洞與戰，死者十六人。癸卯，大興官報，蒙兵來攻城數日，開門出戰，大敗之，多獲兵仗。壬子，以朴文成知門下省事，宋景仁、蔡松年並爲樞密院副使，宋允、崔宗梓爲左右僕射，田甫龜爲左承宣。
0063:二十四年[编辑]
0064:○(丁酉)二十四年春全羅道指揮使金慶孫，討草賊李延年，平之。
0065:秋八月戊子，前王薨。
0066:冬十月丁酉，葬于碩陵。是歲，築江華外城。
0067:二十五年[编辑]
0068:○(戊戌)二十五年夏閏四月賜池珣等及第。蒙兵至東京，燒黃龍寺塔。
0069:冬十二月遣將軍金寶鼎，御史宋彦琦如蒙古，上表曰：「自惟僻陋之小邦，必須&#91;6&#93;庇依於大國，矧我應期之聖，方以寬臨，其於守土之臣，敢不誠服？申以兩年之講好，約爲萬歲之通和，投拜以來，聊生有冀，盖昔己卯、辛卯兩年，講和以後，自謂依倚愈固，擧國欣喜，惟天地神明知之。豈謂事難取必，信或見疑，反煩君父之譴訶，屢降軍師而懲詰？民無地着，農不時收，顧玆茂草之場，有何所出？惟是苞茅之貢，無柰未供，進退俱難，慞惶罔極。因念，與其因循一時而姑息，孰若冒昧萬死而哀號，玆殫瘠土之宜，粗達微臣之懇。伏望，但勿加兵革之威，俾全遺俗，雖不腆海山之賦，安有曠年。非止于今，期以爲永。
0070:二十六年[编辑]
0071:○(己亥)二十六年夏四月蒙古遣甫可阿叱等二十人賫詔，來諭親朝。王迎詔于梯浦舘。是月，蒙兵還。
0072:五月赦。王太后柳氏薨。
0073:六月遣起居舍人盧演，詹事府注薄金謙，奉表如蒙古。
0074:秋八月蒙古遣甫加、波下等一百三十七人來，更徵王親朝。
0075:冬十二月遣新安公佺、少卿宋彦琦如蒙古。
0076:二十七年[编辑]
0077:○(庚子)二十七年春三月盧演等與蒙古使豆滿、阿叱等七人來。
0078:夏四月遣右諫議趙脩，閤門祗候&#91;17&#93;金成寶如蒙古。
0079:五月賜張天驥等及第。
0080:六月遣堂後金守精，如唐古屯所。
0081:秋九月新安公佺，與蒙古多可、坡下道、阿叱等十七人，賫詔來，復諭入朝。
0082:冬十二月遣禮賓少卿宋彦琦，御史權韙如蒙古。
0083:二十八年[编辑]
0084:○(辛丑)二十八年夏四月以族子永寧公綧稱爲子，率衣冠子弟十人入蒙古，爲禿魯花。遣樞密院使崔璘，將軍金寶鼎，左司諫金謙伴行，禿魯花華言質子也。唐古遣伊恃、合刺、阿叱等四人來。賜崔宗均等及第。
0085:秋八月唐古復遣伊恃、合刺、阿叱等八人來。
0086:九月門下侍郞平章事致仕李奎報卒。
0087:二十九年[编辑]
0088:○(壬寅)二十九年夏四月丙辰，謁坤陵。辛酉，賜洪之慶等及第。
0089:五月甲午，遣侍郞宋彦琦，中郞將李陽俊如蒙古。
0090:秋七月庚寅，親設功德天道場于內殿。
0091:八月壬子，以久旱，徙市。癸丑，移御離宮。
0092:九月辛巳，詔曰：「近道州縣，禾穀不登，民未收獲，其如賦歛何，宜遣使審檢。」辛卯，幸賢聖寺。
0093:冬十二月乙丑，蒙古使三十人來。戊辰，宴蒙使。庚午，蒙使還，贈金銀皮幣。
0094:三十年[编辑]
0095:○(癸卯)三十年春正月庚子，遣樞密院副使崔璘，秘書少監金之岱如蒙古，獻方物。
0096:二月辛亥，太白晝見。壬戌，燃燈，親設消災道場。戊辰，遣諸道巡問使，閔曦于慶尙州道，孫襲卿于全羅州道，宋國瞻于忠淸州道。
0097:三月丁丑朔，日食。辛卯，幸賢聖寺。
0098:夏五月乙酉，還御本闕。以旱，赦中外二罪以下，設雲雨道場于內殿五日。
0099:六月丙午朔，王如奉恩寺，以旱去繖扇。戊申，大雨。
0100:秋七月遣柳卿老、丁瑨，如蒙古。創興國寺。
0101:八月庚午，宥重刑十六人，流于島。移葬世祖太祖于江華盖骨洞。
0102:閏月丁亥，幸賢聖寺。己亥，幸王輪寺。
0103:九月壬戌，幸妙通寺。庚午，設消災道場于內殿。壬申，金州防禦官報：「日本國獻方物，又歸我漂風人。」
0104:冬十月丙子，移御離宮。癸巳，蒙古使伊加大、阿土、奴巨等二十四人來。甲午，宴蒙使。丁酉，龍山別監朴益儒，剝民聚歛，法司考覈私用，折徵絹一百五十匹，流海島。
0105:十一月甲辰，親設消災道場于內殿。己酉，還御本闕。
0106:十二月甲申，遣郞中柳卿老如蒙古。
0107:三十一年[编辑]
0108:○(甲辰)三十一年春二月癸酉，有司劾奏，前濟州副使盧孝貞，判官李珏，在任時，日本商船遇颶風，敗於州境，孝貞等私取綾絹、銀、珠等物。徵孝貞銀二十八斤、珏二十斤，流于島。丁丑，納新安公佺女爲太子妃，以前妃卒也。乙酉，燃燈，王如奉恩寺。丁亥，曲宴，崔怡進假面人雜戲，賜銀甁人一口，又賜妓綾各二匹。
0109:三月戊申，幸賢聖寺。
0110:夏四月壬辰，遣員外郞任絪壽，郞將張益成如蒙古。丁酉，賜魏珣等及第。
0111:六月庚午朔，王如奉恩寺。
0112:秋七月乙巳，蒙古使阿土等來。丙午，宴蒙使。
0113:八月庚午朔，宥死囚九人配島。是月改創康安殿。
0114:三十二年[编辑]
0115:○(乙巳)三十二年春三月甲子，幸乾聖、福靈二寺。
0116:夏四月乙丑朔，宰樞奏，撤左右倉，及文籍所藏官廨，旁近人家五十尺，以備火災。己卯，遣員外郞朴隨，郞將崔公瑨如蒙古。庚辰，幸王輪寺。
0117:六月甲子朔，王如奉恩寺。司空琪卒。戊寅，王受菩薩戒。
0118:秋七月癸巳朔，日食旣。
0119:八月戊辰，宥死罪十六人，配島。乙酉，太子以詩題，試國子諸生，取求仁齋生高季稜等，以補宮僚。
0120:冬十月壬午，遣新安公佺，大將軍皇甫琦如蒙古。
0121:三十三年[编辑]
0122:○(丙午)三十三年春正月辛卯朔，日食。戊戌，盜竊內帑玉帶、寶器。丁未，得玉帶。
0123:夏四月壬午，賜梁貯等及第。
0124:閏月己酉，幸妙通寺。乙卯，幸乾聖、福靈二寺。
0125:五月己巳，幸禪源社。庚午，移御壽昌宮。甲申，以國學學諭權衡允，及第史挺純爲蔚陵島安撫使。
0126:六月戊子朔，王如奉恩寺。癸卯，以旱，聚巫于都省禱雨。
0127:秋八月丁酉，門下侍中崔宗俊卒。
0128:冬十一月乙丑，地震。
0129:三十四年[编辑]
0130:○(丁未)三十四年三月東眞國千戶，牒云：「我國人逃入貴國五十餘人，可悉送還。」回牒云：「自貴國，至我疆，山長路險，空曠無人，往來道絶。貴國妄稱推究逃人，或稱山獵，越境橫行，其於帝旨，各安土着之意何如？自今無故越境，一皆禁斷。
0131:秋七月蒙古元帥阿毋侃領兵，來屯益州。
0132:八月乙巳，熙宗妃咸平宮主任氏薨。是月，遣起居舍人金守精，犒阿毋侃。去年冬，蒙古四百人，入北塞諸城，至于遂安縣，托言捕獺，凡山川隱僻，無不覘知。國家以和好，殊不爲意，至是，百姓避匿者，並被驅掠，鮮有脫者。
0133:三十五年[编辑]
0134:○(戊申)三十五年春二月遣樞密院使孫抃，秘書監桓公叔如蒙古。
0135:三月命北界兵馬使盧演，盡徙北界諸城民，入保海島。賜金鈞等及第。以崔沆爲樞密院知奏事。
0136:冬十月丁丑，幸王輪寺。壬午，幸九曜堂。西海道按察使報，狄人四十騎稱捕獺，渡淸川江入界。於是，松都出排兩班，悉還江華，時遣兩班輪番，出戌松都。壬辰，遣郞將張俊貞，祗候&#91;17&#93;張暐如蒙古。
0137:三十六年[编辑]
0138:○(己酉)三十六年春正月戊申，北界兵馬使馳報，蒙古皇帝崩，是爲定宗。甲子，崔沆享王。
0139:二月丙戌，燃燈，王如奉恩寺。
0140:閏月癸丑，移御龍嵒宮。丁巳，幸賢聖寺。辛酉，新安公佺，還自蒙古。丙寅，幸乾聖、福靈二寺，還御本闕，設消災道場。三月己卯，移御龍嵒宮。乙酉，幸王輪寺。丁酉，幸九曜堂。
0141:夏四月朔日食。庚戌，遣郞將金子珍，校書郞沈秀之如蒙古。丙辰，還御本闕，饗監役官僚，及役徒，賜工匠銀二十斤、布二百匹。
0142:六月壬寅，王如奉恩寺。癸丑，遣侍郞安戩，郞將崔公柱如蒙古。
0143:秋七月癸酉，親設消災道場。
0144:八月壬子，親設天兵神衆道場。庚申，親設仁王道場。戊辰，親設華嚴神衆道場。
0145:九月己巳朔，東眞兵入東州境，遣別抄兵，禦之。壬申，幸賢聖寺。辛卯，指諭朴天府率別抄兵，與東眞戰于高城、杆城，皆破之。甲午，幸乾聖、福靈二寺。丁酉，幸妙通寺，移御麗正宮。
0146:冬十月己亥，親設百座道場。丙午，幸王輪寺，移御龍嵒宮。
0147:十一月壬申，崔怡死。以崔沆爲樞密院副使吏部尙書御史大夫。
0148:三十七年[编辑]
0149:○(庚戌)三十七年春正月癸巳，遣郞中崔章著如蒙古。遣大將軍李世材，將軍愼執平等，始營宮闕于昇天府臨海院舊基。
0150:二月甲辰，東界兵馬使報東眞兵二百騎入境。辛亥，燃燈，王如奉恩寺。己未，遣樞密院副使崔滋，中書舍人洪縉如蒙古。庚申，親設消災道場。
0151:三月癸未，崔章著還自蒙古云，北朝徵宗親及洪福源父入朝。北界昌州請入近地，許之，移于安岳縣。先是，威州亦遷于殷栗縣，自此，北界州民，皆內徙西京畿內，及西海道。壬辰，親設華嚴神衆道場。
0152:夏四月癸卯，幸乾聖、福靈二寺。丁未，幸妙通寺。乙卯，幸王輪寺。近國家多故，乘輿不備，或乘馬，或肩輿，今乃乘輦，儀物始備。己未，幸外院九曜堂。
0153:五月癸酉，賜金應文等及第。丁丑，親設功德天道場于本闕，以禱雨。癸未，再雩。乙酉，以旱，徙市。己丑，聚巫都省，禱雨三日。辛卯，又雩。移御壽昌宮。壬辰，雨。
0154:六月丙申，王如奉恩寺。庚子，蒙古使多可、無老孫等六十二人來，審出陸之狀。到昇天府館，責王出迎江外。王不出，遣新安公佺，迎入江都。乙巳，宴蒙使于壽昌宮。壬戌，親設華嚴神衆道場於本闕。
0155:秋七月甲戌，移御闕西宮。丙戌，設天兵神衆道場于內殿。樞密院副使權守平卒。遣左司諫鄭蘭，郞將魏公就如蒙古。丁亥，以趙季珣爲樞密院副使，李世材爲右副承宣。
0156:八月戊戌，東界兵馬使報，狄兵入高、和州古城。甲辰，樞密院副使崔椿命卒。己酉，宥死囚十人，配有人島。辛亥，王如奉恩寺，設慶讚法席。庚申，築江都中城。
0157:九月辛未，移御壽昌宮。己卯，幸賢聖寺。甲申，幸乾聖、福靈二寺。戊子，幸妙通寺。辛卯，幸王輪寺。
0158:冬十月己亥，幸外院九曜堂。
0159:十二月丙午，以崔沆爲門下侍中。丙辰，蒙古使洪高伊等四十八人來，止昇天館曰：「俟王出迎，乃入。」己未，王迎于梯浦宮。是日，大風寒甚，百官皆凍縮失容。王命撤輦上帷帳曰：「法從百官，寒凍如此，朕獨暖耶？」
0160:〈世家卷第二十三〉
fascicle:024
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:高宗三[编辑]
0003:三十八年[编辑]
0004:○(辛亥)三十八年春正月壬戌朔，王在梯浦宮，宴洪高伊。高伊謂王曰：「國之北鄙，殘破已甚，如家無藩籬，何可復都舊京？宜據江以自固，我當歸奏皇后，無令東擾。」王悅待之彌厚。甲子，王還壽昌宮，蒙使從之不及，乃曰：「王不待我而行，我將還歸。」王駐輦以待。蒙使佩弓矢，馳突而至，見者寒心。父老出迎都門外，皆泣下再拜，呼萬歲。丁卯，王命館伴，宴蒙使。蒙使曰：「爾國旣降，欲就陸，何以城爲？」對曰：「宋賊船往來，故築城以備，實無他也，」庚午，蒙使還。癸酉，崔沆獻酒饌于王。王召諸王、公侯，同宴而罷，盖慶蒙使和親而退也。戊寅，以鄭晏知門下省事，薛愼、柳韶、趙修並爲樞密院副使，李仁孝、金起孫爲左右僕射。甲申，親設天帝釋道場于本闕。
0005:二月戊戌，移御本闕。甲辰，燃燈，王如奉恩寺。癸丑，遣同知樞密院事崔璟，上將軍金寶鼎如蒙古。
0006:三月乙丑，親設華嚴神衆道場于本闕。
0007:夏四月己亥，幸賢聖寺。丙午，幸王輪寺。戊申，幸妙通寺。辛亥，親設天兵神衆道場于本闕。丙辰，幸外院九曜堂。
0008:五月丙寅，守司空左僕射孫抃卒。甲戌，親設功德天道場于本闕。
0009:六月庚寅朔，王如奉恩寺。壬辰，設天兵神衆道場于內殿。癸卯，太白晝見，經天。樞密院副使薛愼卒。甲辰，親設消災道場于本闕。乙巳，設仁王道場于內殿。是月，以朴暄家爲淨業院，集城內尼僧，居之，築外墻，禁出入。先是，僧尼雜處閭閻，有醜聲。
0010:秋七月丁卯，遣少卿林惟式，郞將趙元奇如蒙古。
0011:八月甲午，奉安宣聖眞于新創花山洞國子監。辛亥，宥死罪七人，配有人島。
0012:九月甲子，幸賢聖寺。壬午，幸城西門外大藏經板堂，率百官行香。顯宗時板本，燬於壬辰，蒙兵，王與群臣更願，立都監，十六年而功畢。
0013:冬十月戊子朔，親醮三界于內殿。辛卯，幸乾聖、福靈二寺。甲午，幸王輪寺。乙巳，蒙古使將困、洪高伊等四十人來至昇天館。戊申，王出迎于梯浦，皇帝新卽位，詔國王親朝，及令還舊京。庚戌，將困等入江都。辛亥，宴蒙使于壽昌宮。丙辰，王命宰樞及文武四品以上，議答&#91;1&#93;詔。或言太子親朝，或言王老病未得親朝爲辭，待更詰，遣太子親朝，未晩。
0014:閏月己未，門下平章事李子晟卒。丁丑，幸外院九曜堂。甲申，中書侍郞平章事蔡松年卒。
0015:十一月庚子，設八關會，幸法王寺。
0016:三十九年[编辑]
0017:○(壬子)三十九年春正月丙午，遣樞密院副使李峴，侍郞李之葳如蒙古。
0018:二月乙卯朔，日食。丁卯，燃燈，王如奉恩寺。丙子，崔沆獻酒饌于王，召諸王，宴于大內。
0019:三月丁酉，幸乾聖、福靈二寺。戊戌，親設消災道場。甲辰，設仁王道場。己酉，設華嚴神衆道場。
0020:夏四月己未，樞密院副使張純亮卒。丁卯，賜柳成梓等及第。辛未，幸妙通寺，移御今旦洞宮。乙亥，親設天兵神衆道場。庚辰，設仁王道場。
0021:五月始營昇天府城廊。丙戌，禱雨于諸神祠。辛卯，幸賢聖寺。癸巳，又禱雨于諸神祠。庚子，亦如之。東界兵馬使馳奏：「東眞兵二千入境。」辛丑，親設華嚴神衆道場。
0022:六月甲寅朔，王如奉恩寺。辛酉，親設天兵神衆道場。癸酉，設仁王道場。戊寅，雨。崔沆獻酒饌于王，召宴諸王。
0023:秋七月壬辰，親設華嚴神衆道場。戊戌，蒙古使多可、阿土等三十七人來，帝密勑多可等曰：「汝到彼國，王出迎于陸，則雖百姓未出，猶可也，不然則待汝來，當發兵致討。」多可等至，王遣新安公佺，出迎之，請蒙使入梯浦館，王乃出見。宴未罷，多可等，以王不從帝命，怒而還昇天館。甲辰，親設仁王道場。丁未，崔沆獻膳于王。是月。分遣諸山城防護別監。
0024:八月甲寅，親設天兵神衆道場。丙子，親設仁王道場。
0025:九月甲申，幸乾聖、福靈二寺。丁亥，王乘崔沆所獻新輦，幸王輪寺，出大府銀三十斤，賜造輦工匠，及沆蒼頭。仍許蒼頭著幞頭，凡四十六人。己亥，幸妙通寺。辛丑，幸外院九曜堂。
0026:冬十月庚申，親設華嚴神衆道場。甲戌，設仁王百座道場。
0027:十一月甲午，設八關會，幸法王寺。壬寅，移御西宮。
0028:四十年[编辑]
0029:○(癸丑)四十年春正月庚辰朔，放朝賀。
0030:二月以崔沆爲門下侍中判吏部御史臺事。王還御大闕。庚申，進安慶侯侃爲公。壬戌，燃燈，王如奉恩寺。甲子，王不豫。辛卯，幸賢聖寺。東界兵馬使馳報：「東眞三百騎圍登州。」甲午，親設功德天道場。戊戌，幸乾聖、福靈二寺。壬寅，幸妙通寺。是月。遣日官，埋三石于東西兩界要害處，以禳狄兵。
0031:夏四月庚戌，北界兵馬使報：「狄兵三十餘人入寇。」癸丑，親設功德天道場。甲寅，原州民，被擄蒙古者還言：「阿母侃、洪福源詣帝所言『高麗築重城，無出陸歸款意。』帝命皇弟松柱，帥兵一萬，道東眞國，入東界，阿母侃、洪福源領麾下兵，趣北界，皆屯大伊州。」乙卯，幸王輪寺。丁巳，親設華嚴神衆道埸。癸亥，設仁王道場。戊辰，幸外院九曜堂。
0032:五月丙申，蒙古也窟大王遣阿豆等十六人來。王迎于梯浦宮，贈金銀、布帛有差。己亥，宴蒙使。
0033:六月辛亥，赦，加上先王、先妃尊謚，名山、大川德號。文武兩班，南班雜路，凡有職者，加次第同正職，弘儒侯薛聰、文昌侯崔致遠，加賜爵，州、府、郡、縣吏，津、驛雜尺、長典等，賜武散階有差。
0034:秋七月己卯，幸藥師殿。癸未，親設天兵神衆道場。甲申，北界兵馬使報：「蒙兵渡鴨綠江」，卽移牒五道按察，及三道巡問使，督領居民，入保山城海島。丙戌，親設天兵神衆道場。辛卯，蒙兵涉大同江下馬灘，指古和州。乙未，親設仁王道場。
0035:八月戊申，習水戰于甲串江。辛亥，親設華嚴神衆道場。癸丑，校尉金&#91;2&#93;大&#91;3&#93;就率牛峯別抄三十餘人，與蒙古兵，戰于金郊、興義閒，斬首數級，獲馬、弓矢、氈裘等物。丙辰，宥死罪十二人，配有人島。戊午，蒙古元帥也窟遣人，傳詔於王。其詔，責以六事曰：「朕欲自白日所出，至于所沒，凡有黎庶，咸令逸樂，緣汝輩逆命，命皇叔也窟，統師往伐。若迎命納款，罷兵以還，若有拒命，朕必無赦。」蒙古兵陷西海道掠山城。己未，王遣郞將崔東植，致書于也窟屯所曰：「小邦臣服上國以來，一心無二，出力供職，庶蒙庇護，萬世無虞。不圖天兵，奄臨弊邑，罔知其由，擧國兢惕。惟大王諒我誠懇，曲賜哀憐。」時，也窟在土山，受國書，使人謂東植曰：「帝慮國王稱老病不朝，欲驗眞否。王之來否，限六日，更來報。」東植答曰：「兵閒，主上豈能速來？」也窟曰：「爾何能來？」庚申，謁景靈殿。蒙兵三千來屯高、和二州之境，候騎三百餘至廣州，焚燒廬舍。癸亥，親設仁王道場。庚午，宰䙔會議，若東宮，若安慶公，率三品一員，乞降便否。癸酉，蒙兵陷東州山城。是月，蒙兵候騎三百餘，至全州城南班石驛，別抄指諭李柱，擊殺過半，獲馬二十匹。
0036:九月丁丑，幸賢聖寺。戊寅，遣大將軍高悅，致書也窟大王曰：「小邦不敢遠忤聖旨，已於昇天府白馬山下，築城郭，營宮室。但東北界捕獺人，是懼，未得畢構出居。今大軍入境，國人驚駭，罔知所措。惟大王矜恤班師，俾我東民，悉皆按堵。則當明年，躬率臣僚，出迎帝命。若其虛實，遣一二使价審之，可知也。」仍遺金銀酒器、羅紬、紵布、獺皮、笠帶等物，其諸將阿母侃等，亦皆贈遺。也窟拘留悅及崔東植，遣李松茂云：「受爾國諸城降牒而來。」宰樞會議，答曰：「大軍若還，則君臣出陸，州縣安往？」甲申，以重陽節，謁景靈殿。乙酉，忠州倉正崔守設伏金堂峽，候蒙兵至，急擊殺十五級，奪其兵仗與所虜男女二百餘人。以功，除隊正。癸巳，蒙兵十餘騎，摽掠甲串江外。丙申，蒙兵屠春州城。甲辰，高悅還言：「也窟曰：『國王如詔出降，便當回軍，不然，可一戰也。』」
0037:冬十月丙午朔，東界兵馬使報，蒙兵圍登州，解圍，趣金壤城。戊申，國內名山及耽羅神祇，各加濟民之號，太&#91;2&#93;廟九室及十九陵，並加上尊謚。己酉，蒙兵圍楊根城，防護別監尹椿率衆出降。辛亥，幸王輪寺。甲寅，蒙兵攻天龍山城，黃驪縣令鄭臣旦，防護別監趙邦彦出降。丁巳，幸妙通寺。丙寅，蒙兵陷襄州。辛未，命宰樞致仕，及文武四品以上，議却兵之策，僉曰：「莫如太子出降。」王怒，使承宣李世材，詰之曰：「遣太子，則可保無後患耶？議從誰出？」宦者閔陽宣進曰：「崔侍中亦可其議」王怒稍霽曰：「宰樞善圖之。」王又遣世材就崔沆，問誰可使蒙軍者，沆奏曰：「此非臣所決，惟上裁之」是月，也窟等圍攻忠州，前少卿鄭壽，率二子，自京山府，來降。
0038:十一月戊寅，遣永安伯僖，僕射金寶鼎，致書于也窟、阿母侃、亏&#91;4&#93;悅、王萬戶、洪福源等，遺土物。己丑，設八關會，幸法王寺。時，因兵亂，諸道上表者，但南京，及廣、樹二州。庚寅，兵部尙書翰林學士金孝印卒。也窟在忠州得病，卜者曰：「久留則難返。」也窟留阿母侃、洪福源，守之，率精騎一千，北還。永安伯僖等追至舊京保定門外，致國贐禮物，且乞退兵。也窟責云：「國王出江外，迎吾使价，則兵可退也。」遂遣蒙古大等十人來。辛卬王渡江，迎于昇天新闕，夜別抄八十人衷甲以從。蒙古大謂王曰：「自大軍入境以來，一日死亡者，幾千萬人，王何惜一身，不顧萬民之命乎？王若早出迎，安有無辜之民，肝腦塗地者乎？也窟大王之言卽皇帝之言，吾之言卽也窟大王之言也。自今以往，萬世和好，豈不樂哉？」遂酣飮而去，王還江都。喬桐別抄，伏兵平州城外，夜入虜營，擊殺甚衆，校尉張子邦持短兵，手殺屯長二十餘人。乙未，親設仁王道場。丁酉，也窟遣人來，言置達魯花赤，及坼城子事，其官人胡花亦索金銀、獺皮、紵布等物。戊戌，王答&#91;1&#93;也窟書曰「前者，僕射金寶鼎還，大王諭以若能出迎使者，卽當回軍，遂遣蒙古大等十人以來。竊惟出迎使者，近無其例，况値天寒風勁，以老病之軀，豈敢涉海？然大王之敎，不敢違也，祗率臣僚，出迎使者。意謂大王，不違舊約，卽還軍旅，今承明敎，欲留兵一萬，置達魯花赤之語。若果如此，安得保其無患，復都舊京耶？請寢其事，以惠東民。若乃坼城子事，小邦元來，俗不露居，又海賊無時虜掠，是用未卽壞去，後當依命。」答&#91;1&#93;胡花官人書曰：「其所須&#91;5&#93;金銀，自昔不産於小邦，其於納貢，猶未易辦，獺皮、紵布，自興兵以來，民皆驚竄，難以做辦。今略爲信，具如別紙。」癸卯，親設消災道埸。
0039:十二月壬子，幸梯浦館，引見阿母侃使佐。丙辰，設華嚴神衆道場于內殿。戊午，親醮北斗。壬戌，忠州馳報，蒙兵解圍。乙丑，親設仁王道場。壬申，遣安慶公淐如蒙古。是月，盜發厚、睿二陵。是歲，慶尙州道按察副使任柱，令州縣，聚白馬蹄，造帶效犀，至有殺馬者。又歛二十升白紵布，民持白銀一斤，易布一匹，猶未易得，南民騷然。
0040:四十一年[编辑]
0041:○(甲寅)四十一年春正月乙亥朔，放朝賀。謁景靈殿。丁丑，安慶公淐至蒙古屯所，設宴張樂饗士，阿母侃還師。戊寅，親設天兵神衆道埸。甲申，京城解嚴。遣少卿朴汝翼，郞將鄭子璵等，往探蒙兵還否，兼安撫天龍、楊根二城。甲午，親設仁王道場。丁酉，親醮北斗于內殿。庚子，李峴棄市。
0042:二月甲辰朔，流天龍城別監趙邦彦，黃驪縣令鄭臣旦于海島。甲寅，以鄭準、崔坪、林景弼，並爲樞密院副使。丁巳，燃燈，王如奉恩寺。己未，北界兵馬使報：「蒙古兵船七艘侵葛島，虜三十戶。」庚午，親設華嚴神衆道場。
0043:三月乙亥，加門下侍郞宋珣守太尉。全羅州道巡問使李純孝卒。辛卯，幸賢聖寺。甲午，叅知政事崔珙卒，輟朝三日，謚戴莊。丁酉，御史高平節、崔鐸、梁信成、朴裕、奉公胤，坐散大倉粟，皆免官。平節數至二千石故，特流于海島，使者到門，逃走投江而死。是月，遣秘書少卿孝守孫，四門博士金良瑩如蒙古，拘留三年，死于懿州。
0044:夏四月癸卯朔，幸乾聖、福靈二寺。壬子，幸妙通寺。己未，親設天兵神衆道場。癸亥，設仁王道場。丙寅，幸外俒九曜堂。是月，旱。
0045:五月壬申朔，幸王輪寺，設天兵華嚴神衆道場。丙子，以端午節，謁景靈殿。
0046:六月壬寅朔，王如奉恩寺。甲辰，賜尹正衡等及第。戊申，親設天兵神衆道場。丙辰，王受菩薩戒于正殿。戊午，親設功德天、藥師二道場。丁卯，設華嚴神衆道場。是月，京城大疫。
0047:閏月己卯，遣中書舍人金守精如蒙古。
0048:秋七月己酉，親設天兵神衆道場。丁巳，王聞蒙使多可等來，移御昇天新闕。安慶府典籤閔仁解還自蒙古言：「帝使車羅大主東國。」戊午，蒙古使多可等五十人賫文牒來，諭曰：「國王雖已出陸，侍中崔沆，尙書李應烈、周永珪、柳璥等不出，是爲眞降耶？」仍責誅降城官吏。王徵趙邦彦、鄭臣旦，乘傳入京，見于多可，以示不誅。壬戌，西北面兵馬使報：「車羅大等帥兵五千，渡鴨&#91;6&#93;綠。」癸亥，太白晝見，經天。多可還，附表曰：「王人驟降，聖訓稠加，擧國慞惶，瞻天籲列。伏望，霽雷霆之威，回日月之明，備問來使之親觀，商酌讒人之妄訴。使越境風馳驍騎一時卷還，令涉江陸處之弊封，萬世永保。」時多可紿云：「吾歸則大兵可回。」國家信之，令州縣護送，於是，擧邑被掠者甚多。是日，王還江都。甲子，太白晝見。蒙兵候騎至西海道。戊辰，蒙古騎兵三十來，屯峽溪冠山驛。
0049:八月辛未朔，太白晝見。親設消災道場。癸酉，慶尙、全羅二道，各遣夜別抄八十人，守衛京城。甲戌，地震。蒙古軍入西北鄙。丙子，候騎至廣州。赦中外死囚十人，杖流有人島。己丑，安慶公淐還自蒙古，蒙使十人偕來。王幸梯浦宴慰，蒙使曰：「帝勑臣等，伴公護行，萬里風塵，恐有不寧，今日幸無恙還國，吾等甚喜。」仍請獻酌，王許之。庚寅，蒙兵候騎屯槐州城下，散員張子邦率別抄，擊破之。壬辰，命大將軍李長，詣蒙兵屯所普賢院，贈車羅大、余速禿、甫波大等元帥，及永寧公綧、洪福源，金銀酒器、皮幣，有差。長還奏：「車羅大云：『君臣百姓出陸，則盡剃其髮，否則以國王還。如一不從，兵無回期。』」
0050:九月庚子朔，幸賢聖寺。辛丑，東界兵馬使報，東眞兵又多入境。癸卯，幸乾聖、福靈二寺。丙午，親設天兵神衆道場。己酉，遣御史朴仁基，至車羅大屯所，贈酒果及幣。癸丑，車羅大攻忠州山城，風雨暴作。城中人抽精銳，奮擊之，敵解圍，遂南下。乙卯，幸妙通寺。丁巳，幸王輪寺。丙寅，樞密院副使崔溫奏：「秘書省掌齋醮祭享文書，故每月一人入直，沐浴齋素，終月乃出。若翰林院、寶文閣、同文院、御書院，輪番迭宿，或飮酒食肉，或經穢惡，不宜會宿秘書省，請禁之。」制可。己巳，幸外院九曜堂。
0051:冬十月庚午朔，親設消災道場。戊子，車羅大攻尙州山城，黃嶺寺僧洪之，射殺第四官人。士卒死者過半，遂解圍而退。遣叅知政事崔璘如車羅大屯所，請罷兵。以崔璘爲門下平章事。命宰臣祈告太&#91;2&#93;廟曰：「洪惟太祖，當三方鼎分，愍百姓荼苦，揮義兵而雲合響應，奮戎衣而電邁風馳。閒關草昧，掃淸雲屯，合韓土爲一家，服王民於億載。我太宗大王，擐堅執銳，沐雨櫛風，從聖祖于干戈，拯生民於塗炭。我世宗大王，智勇兼資，戡定大亂，立中興返正之功，祔永世不遷之主。我宣、肅、睿大王，聖聖繼體，持盈而守成，元元歸仁，含哺而樂業。文成理定，煥乎有章，禮制樂作，巍乎難名。我仁、神、康大王，挺英明之資，承積累之慶。雖則奸軌屢變，輒以震謀而剪除，亦賴先正夾輔，卒致國步之淸寧。由是，祖有功而宗有德，禘配帝以郊配天，棲靈九廟之中，垂裕百世之下。
0052:伏念，以凉薄之資，宅黎烝之上，發聞惟腥，巨災荐至。頃自金卯之歲，蠢玆黑狄之人，躪藉乎北，滛浸及南，至使棄赫赫之鴻都，保區區之海邑。未得屈强相衡，爾乃朝聘惟勤，卑辭稱臣，厚禮遣質。選子弟而入侍，率臣僚以出迎。民已困矣，調歛以奉之，我固弱矣，徵令以逼之。輶車雖相望於道，弓騎乃連討我疆，焂去欻來，長驅深入。况逋逃而降者，具虛實以告之，彼虜計得，吾民勢窮。死者暴形骸，生者爲奴虜，父子不相聊，妻孥不相保。加以比日以來，乾文示變，循巷哀呼，人嫌大甚。俯仰慄愧，窹寐難安。竊念，三韓乃先王之家，萬姓是先王之民，豈忍家隳圮民盡劉乎？是用，痛心疾首，拆膽披肝。爰命攸司，望涓良日，修薄奠，薦神軒。伏望，上以念王業之艱難，下以憫生民之憔悴，恕已往之過愆，哀卽今之形勢。請命于上帝，宣威若當年，叛謀沮摧，列城繕保。胡兵自潰，未臘而班還，民力有餘，及春而耘稼，按堵如故，鼓腹咸熙。紀綱脉絡之復振，宗廟血祀之永延。」己未，親設華嚴神衆道場。
0053:十二月甲申，合祀山川神祇&#91;7&#93;于神廟曰：「夫主國山川，依人而行者，神之道也，則所寓之國，所依之人，能不哀矜而終始保護耶？本朝，自昔三韓，鼎峙爭疆，萬姓塗炭，我龍祖應期而作，俯循人望，擧義一唱，四方響臻，自然歸順。然當草昧閒，或有不軌之徒，嘯聚蜂起，而以尺劍，掃淸三土，合爲一家。然後，聖聖相繼，代代相承，以至于今日矣。三百餘載之閒，時數使然，災變屢興，卽能戡定者，全是我諸神，僉力潛扶，保安社稷之所致也。越辛卯，歲以來，不幸爲蒙人所寇，國家禍亂，不可殫言。嗟呼！竭我琛贐，歲常兩度，恪修貢賦，而懲責尤加。又前年，大擧而來，東角藩屛數城，不日閒，悉見屠殘，乘勝縱銳，卽移兵中原，雨矢石，雷鼓鼙，累月攻擊，而孑爾孤城，幾乎殆矣。當是時，若此城見陷，則其他列堡，靡然席卷者，必矣。幸賴月嶽大王，現大威力，密加扶護，乃克守禦，終成萬歲之功。雖然，弱難拒强，故懼其禍之滋深，涉海出迎，又遣子安慶公，往請和親。何圖數竪，接踵逃去，巧播讒言，至使今年，荐加大兵，蹂踐南隅。凡我國所病，盡知之而蠹我腹心，我勢旣窮，無柰何矣。噫！比年來，人畜之被害驅掠者，已不可勝言，至乃孑遺，亦皆父子不相恤，妻子不相保矣。况今一年之閒，餓莩已滿於閭巷，則國之勢，其不危哉？護國神明之威驗，不於今日闡用，而更待何時耶？其忍令國業墮地，民命盡劉？必不然矣。伏望恕國家眚誤之罪愆，哀民俗屠殘之性命，急回神力，挫逐腥羶。使國業更延，民命更續，豈惟三韓，受賜多矣？抑亦豊潔祀事，當不替於萬世矣。」丁亥，親設天兵神衆道場。甲午，崔璘還奏曰：「臣至陝州丹溪，見車羅大言：『崔沆奉王出陸，則兵可罷。』」是歲，蒙兵所虜男女，無慮二十萬六千八百餘人，殺戮者，不可勝計。所經州郡，皆爲煨燼，自有蒙兵之亂，未有甚於此時也。
0054:四十二年[编辑]
0055:○(乙卯)四十二年春正月己亥朔，放朝賀。辛丑，蒙兵二十餘騎，到甲串江外。癸卯，被虜大丘民，逃還言：「蒙古帝勑車羅大，促還師，蒙兵屯北界者，已渡鴨綠江。」乙卯，蒙兵百餘騎到昇天城外。命大將軍崔瑛慰諭。瑛自城上，縋下酒饌犒之，蒙兵乃去。遣平章事崔璘如蒙古，獻方物，仍乞罷兵，表曰：「皇威遠格，聖訓驟加，無地措躬，籲天以實。恭惟皇帝陛下，廓乾坤之度，察貝錦之讒，疾速班師，哀矜有衆。則咸承仁化，得聊生而出居，嘉與後昆，至永世而供職。」車羅大屯于舊京保定門外。庚申，蒙兵五十餘騎到昇天城外。壬戌，以交河縣人所獲蒙古馬匹，分賜兩府宰樞。癸亥，幸神格殿。
0056:二月辛未，車羅大遣阿豆、仍夫等四人來。甲戌，王宴于梯浦館。蒙兵屯宿鐵嶺，登州別抄挾攻，殲之。辛巳，燃燈，王如奉恩寺。癸未，以都祭庫判官高鼎梅爲黃驪、利川、川寧、楊根、竹州、陰竹等處蘇復別監，鼎梅不顧蘇復之意，耽于酒色，剝民爲利。甲申，崔沆進酒饌于王，召太子、諸王，宴于內殿，作樂徹夜而罷。是時，民多餓莩，王制於權臣，不得已設此宴樂。癸巳，以崔沆監脩國史。甲午，京城解嚴。
0057:三月丙午，諸道郡縣，入保山城海島者，悉令出陸。時，公山城合入郡縣，粮盡道遠者，飢死甚衆。老弱塡壑，至有繫兒於樹而去者。戊申，幸賢聖寺。戊午，親設華嚴神衆道場。己未，命判司天事安邦悅，脩智陵，以爲蒙古所壞也。甲子，親設佛頂心道場。
0058:夏四月丁卯，幸乾聖、福靈二寺。己卯，幸妙通寺。壬午，幸王輪寺。甲申，幸外院九曜堂。辛卯，北界兵馬使報：「蒙兵屯義、靜州之境，自兄弟山，至大府城，彌滿原野。」癸巳，親設消災道場。是月，道路始通。兵荒以來，骸骨蔽野，被虜人民，逃入京城者，絡繹不絶。都兵馬使，日給米一升，救之，然死者無算。
0059:五月戊戌，令四品以上，獻安民禦敵之策。丁未，北界報，蒙兵三百餘騎寇龍岡、咸從等縣，掠農民牛馬而去。辛亥，東界兵馬使報，東眞兵百餘騎入高、和州。甲寅，分遣諸道勸農使。
0060:六月丙寅朔，王如奉恩寺。戊辰，賜郭王府等及第。甲戌，遣侍御史金守剛，郞將庾資弼如蒙古，進方物。乙亥，親設華嚴神衆道場。
0061:秋七月壬戌，親設天兵神衆道場。
0062:八月戊辰，王御便殿，與宰樞，決中外重刑，赦斬絞二人，配有人島。癸酉，始改創太&#91;2&#93;廟，移安神主于諸陵署。乙亥，親設功德天道場。壬午，北界報：「蒙兵抄略淸川江內。」以崔竩爲殿中內給事。戊子，蒙兵二十餘騎，到昇天府，京城戒嚴。壬辰，幸賢聖寺。
0063:九月乙未，親設消災道場。癸卯，幸乾聖、福靈二寺。丁未，崔璘與蒙古使六人來，留客使于昇天館，先入奏云：「車羅大、永寧公領大兵，到西京，候騎已至金郊。己酉，宰䙔議云：「館待客使，雖厚無益。」璘曰：「若不得已遣使于帝所，則今來使，不可不擯接。」庚戌，王出迎于梯浦。辛亥，宴蒙使。是月，外膳不繼，內藏告竭，王減晝膳。左倉別監尹平北人也，王再三召之，不至，越三日乃進。王怒甚，欲令執政，奪其官，翻然嘆曰：「今日，我雖奪之，明日，必復之，何懲之有。」只命責之。
0064:冬十月乙丑，蒙兵踰大院嶺，忠州出精銳，擊殺千餘人。癸酉，幸妙通寺。辛巳，幸外院九曜堂，設仁王道場于內殿。壬午，飯僧三百于毬庭三日。
0065:十一月丁酉，太&#91;2&#93;廟成，還安神主。丙午，設八關會，幸法王寺。己未，親設金經道場。
0066:十二月戊辰，以金璉、辛喜並爲侍御史。庚寅，以崔沆爲中書令，奇允肅爲門下侍郞同中書門下平章事，李君卿知門下省事，趙脩爲政堂文學，致仕。壬辰，蒙兵造船，攻槽島，不克。是歲，冬無雪，京城大疫。
0067:四十三年[编辑]
0068:○(丙辰)四十三年春正月癸巳朔，放朝賀。戊戌，親設天兵神衆道場。壬寅，樞密院副使崔坪卒。丙午，太白書見，經天。丁巳，王聞蒙古兵謀攻諸島，遣將軍李廣、宋君斐，領舟師三百，南下禦之。
0069:二月乙丑，守太師門下侍郞平章事金敞卒。丙子，燃燈，王如奉恩寺。是月，以蒙兵，停發六道宣旨使用別監。時，奉使者，剝民橫歛，以固恩寵，民甚苦之，反喜蒙兵之至。
0070:三月己酉，幸賢聖寺。遣大將軍愼執平等于車羅大屯所。癸丑，太白晝見，經天。甲寅，幸乾聖、福靈二寺。戊午，蒙兵到窄梁外，崔沆使都房，分守要害。己未，李廣、宋君斐趣靈光，約分道擊之，蒙兵知而有備，廣還入島，君斐保笠巖山城。城中强壯，悉投於敵，唯老幼在。一日，君斐佯出羸弱數人於城外，以示之，蒙兵以爲粮盡，引兵至城下。君斐率精銳，奮擊敗之，殺傷甚多，擒官人四。
0071:夏四月丙寅，雨雹，大如梅。戊辰，玄風縣人四十餘艘避亂，泊近縣江渚，蒙兵追獲男女財物，殺勸農使金宗敍。辛未，幸王輪寺。壬申，愼執平自蒙兵屯所還言：「車羅大、永寧公云：『若國王出迎使者，王太子親朝帝所，兵可罷還，否則以何辭而退乎？』」時，車羅大、永寧公屯潭陽，洪福源屯海陽。癸酉，宰樞會議退兵之策，計無所出。王曰：「儻得退師，何惜一子出迎。」甲戌，幸妙通寺。乙亥，復遣愼執平于車羅大屯所，寄書云：「大兵回來，惟命是從。」戊寅，西北面兵馬使馳報：「遣別抄三百，擊蒙兵一千于義州。」庚辰，大府島別抄，夜出仁州境蘇來山下，擊走蒙兵百餘人。庚寅，忠州道巡問使韓就在牙州海島，以船九艘，欲擊蒙兵，蒙兵逆擊，盡殺之。蒙兵入忠州，屠州城，又攻山城，官吏老弱，恐不能拒，登月嶽神祠。忽雲霧，風雨雷雹俱作。蒙兵以爲神助，不攻而退。
0072:五月壬辰，幸外院九曜堂。壬寅，愼執平自羅州還言：「車羅大怒曰：『若欲和親，爾國何多殺我兵？死者已矣，擒者可還。』仍令三十人伴行，到昇天館。」甲辰，王幸昇天闕，宴客使，仍贈金銀、布帛、酒器等物有差。庚戌，新陽伯瑼&#91;8&#93;卒。丙辰，東北面兵馬使報：「登州城中無水，且無粮儲，人民散去。」乃令入保島內。
0073:六月庚申朔，遣將軍李阡，率舟師二百餘人，禦蒙兵于南道。辛酉，王如奉恩寺。甲戌，王受菩薩戒于內殿。壬午，將軍李阡與蒙兵，戰于溫水縣，斬數十級，奪所虜男女百餘人。崔沆以銀六斤，賞士卒。是月，車羅大屯海陽無等山頂，遣兵一千南掠。
0074:秋八月乙丑，發新興倉，賑崔沆家兵。甲戌，赦死罪三人，配有人島。庚辰，遣將軍宋吉儒，徙淸州民于海島。辛巳，車羅大、永寧公、洪福源等到甲串江外，大張旗幟，牧馬于田，登通津山，望江都，退屯安亥縣。
0075:九月己丑，幸賢聖寺。金守剛還自蒙古。帝遣徐趾來，命班師。辛丑，幸乾聖、福靈二寺。癸卯，平章事崔燐卒。戊申，幸王輪寺。庚戌，車羅大等收軍北還。是月，盜發康宗陵。
0076:冬十月庚申，幸妙通寺。己巳，蒙兵六十人寇艾島，別抄盡擒斬之。辛未，京城解嚴。自乙卯八月，至今，凡十五月而罷兵。甲申，車羅大管下東京摠管松山率妻及傔從五人，來投。崔沆館待甚厚，問其來由，松山云：「非以蒙古危亡而爾國强盛也，我有三罪，以此來耳。車羅大入南界，以我鎭義州，不能固守一也。又使&#91;9&#93;我勸農畜粮，而禾稼不登，倉庫虛耗，二也。聞高麗兵來，遣七十人剌探，無一人返者，三也。」於是，賜宅一區及米穀、器物、布帛、奴婢各三口。乙酉，以崔滋爲中書平章事。
0077:十一月辛丑，設八關會，幸法王寺。十二月壬午，以金起孫知門下省事，李輔、李世材、李藏用並爲樞密院副使。甲申，盜入太子府，竊玉冊緣飾、金銀彩帛。冬無雪，飢疫相仍，僵屍蔽路。銀一斤，直米二斛。
0078:四十四年[编辑]
0079:○(丁巳)四十四年春正月丁亥朔，放朝賀。丙辰，宰樞議以蒙國連歲加兵，竭力事之無益，停春例進奉。
0080:二月庚午，燃燈，王如奉恩寺。
0081:三月丁酉，幸賢聖寺。甲寅，幸乾聖寺。
0082:夏四月丁巳，幸福靈寺。乙丑，幸妙通寺。丁卯，門下侍郞平章事奇允肅卒。壬申，幸王輪寺。乙亥，幸外帝釋院。原州賊安悅等，據古城叛，遣將軍尹君正，郞將權贊，領兵討之。丙子，君正與賊三百餘人，戰于興元倉，大敗之，有人斬安悅出降。君正入城，斬其巨魁松庇、敦正、唐老等數人，脅從者，徙置于島。
0083:閏月丁亥，中書令崔沆死。甲午，以崔沆死，停科擧。城中大飢。東眞寇東州界。辛丑，赦二罪以下。
0084:五月戊午，遣起居注金守剛，郞將秦世基如蒙古。東北面兵馬使報：「分司御史安禧設伏於永豊山谷，挾擊東眞兵，獲兵仗、鞍馬，及所虜男女、牛馬等物。」乙丑，西北面馳報：「蒙兵三十餘騎，渡淸川江，趣龍岡、咸從。」丁卯，東北面兵馬使報：「東眞兵三千餘騎入登州。」甲戌，遣諸城防護別監。癸未，京城戒嚴。是月，蒙兵入泰州，殺副使崔濟，擒其妻子，州人多被害。
0085:六月乙酉，王如奉恩寺。戊子，蒙古候兵入開京，遣將作監李凝犒之。癸巳，平章事致仕金台瑞卒。蒙兵至南京，遣李凝請退兵，甫波大云：「去留，在車羅大處分。」乙未，蒙兵至稷山，遣侍御史金軾，詣屯所，請客使三人來。辛亥，西北面兵馬使報：「蒙古軍至西京。」壬子，金軾伴客使，如車羅大屯所。
0086:秋七月丙辰，車羅大使佐十八人到昇天館。戊午，王邀宴于梯浦館。庚午，以崔竩爲右副承宣。壬申，金軾自車羅大屯所安北府還云：「車羅大曰：『王若親來，我卽回兵，又令王子入朝，永無後患。』」癸酉，流上將軍趙晟于海島。晟性强暴，多占人土田，謗訕國家分田制祿。妻兄隊正申巨龍等恐禍及己，陰錄罪惡，規以自解。晟知之，反誣巨龍等謀叛。崔竩訊之，巨龍等乃上所錄書，流晟于島，籍其家。宰樞等請遣王子，講和於蒙古，不聽，崔滋、金寶鼎等力請，許之。宰樞更奏，先遣宗親觀變，然後可遣也，乃遣永安公僖，贈車羅大銀甁一百、酒果等物。永安公僖自車羅大屯所還云：「車羅大問曰：『何爲來？』對曰：『大人，召還南下軍兵，且禁侵蹂禾穀，國王喜甚，遣臣奉一觴。』車羅大曰：『太子到日，當退屯鳳州。』」
0087:戊子，宰樞奏，請遣太子，以活民命，王猶豫未決。宰樞又遣金軾，告車羅大曰：「待大軍回歸，太子親朝帝所。」車羅大許之曰：「回軍後，王子可與松山等偕來。」於是，禁掠昇天府，甲串江外及諸島人民。時，內外蕭然，計無所出，但祈禱佛宇、神祠而已。壬寅，復遣金軾，賚酒果、銀幣、獺皮等物，如車羅大屯所餞之，以觀其意。蒙兵陷神威島，孟州守胡壽被害。別將李成義、劉巨，本自蒙古來投人也，欲誘松山，還蒙古。及過江，斬其首，以要功於彼，乃給松山曰：「此國疑汝，欲殺之，柰何？」松山頗有懼色。成義等得閒，約與逃歸，松山從之，將與同來王兒郞加大、王度、庭玉、李陽等，謀偕行。李陽告于敎定所，執成義、劉巨斬之，配松山等于海島。尋知松山爲成義所陷，卽召還慰諭。
0088:九月丁巳，幸賢聖寺。戊午，金軾馳報：「車羅大收兵，退屯鹽州，又督還南下甫波大軍馬。」辛酉，賜內侍少卿宣仁烈，紅鞓一腰，崔竩腹心也。京城地震。己巳，西海道按察使報：「蒙兵六船侵昌麟島，瓮津縣令李壽松率別抄，擊却之，加壽松七品。壬申，金守剛還自蒙古。守剛懇乞回軍，帝許之，仍遣使與守剛偕來。癸酉，幸梯浦館，迎蒙使。戊寅，幸賢聖寺。
0089:冬十月丁亥，幸乾聖、福靈二寺。壬寅，幸外院九曜堂。
0090:十一月癸丑，令四品以上，議遣子入朝便否，及備禦蒙古之策。乙丑，設八關會，幸法王寺。
0091:十二月壬寅，以鄭准知門下省事，李世材爲御史大夫，朴洪茂爲樞密院副使，皇甫埼爲左僕射。遣安慶公淐，左僕射崔永如蒙古。
0092:四十五年[编辑]
0093:○(戊午)四十五年春正月辛亥朔，放朝賀。癸丑，流大將軍宋吉儒于楸子島。己巳，以崔永叅知政事。
0094:二月壬午，永嘉侯崔瑼死。甲午，燃燈，王如奉恩寺。己亥，地震。是月，蒙兵城義州。
0095:三月甲子，幸乾聖、福靈二寺。丙子，大司成柳璥，別將金仁俊等誅崔竩，復政于王。以璥爲樞密院右副承宣，朴松庇爲大將軍，仁俊爲將軍，餘皆賜爵有差。己卯，王御康安殿，百官陳賀如新卽位。禮畢出，朴松庇、金仁俊以時服，率諸功臣、左右別抄、神義軍、都房等，入殿庭羅拜，呼萬歲。發崔竩家貲，分給有差。
0096:夏四月庚辰朔，賜柳璥、金仁俊、朴希實、李延紹、朴松庇、金承俊、林衍、李公柱等衛社功臣號，其中有干賤隸者，至子孫皆令許通。一等賜米二百石，彩段&#91;10&#93;百匹，其次米百石，彩段&#91;10&#93;百匹，甲第及土田有差。壬午，賜五軍、神騎等，銀、穀有差，又賜篤廢疾者。乙酉，親醮三界。辛卯，幸王輪寺，各番都房、夜別抄、神義軍、書房、殿前擁駕而行，觀者感泣。丁酉，別賜夜別抄、神義軍人，米三斛，銀一斤，布三匹。辛丑，蒙兵候騎一千入遂安界，遣夜別抄禦之。己酉，王聞，車羅大遣使來，覘出陸之狀，是日，出文武百官于昇天府。移市肆，修宮闕，官僚家戶。
0097:五月甲寅，王以兵衛涉海，御昇天府闕，引見車羅大客使波養等九人。壬戌，以濟州貢馬及崔竩所畜胡馬，分賜文武四品以上。西海道按察使任睦荒于酒色，以員外郞李惟信代之，慶尙州道按察使李洪靖公行請謁，以刑部員外郞金祿延代之，祿延掊克，倍於洪靖。博州人避兵，入保葦島。國家遣都領郞將崔乂等，率別抄鎭撫之，州人反殺乂及指諭尹謙，監倉李承璡。乂所領兵皆逃匿蘆葦閒，跡&#91;11&#93;而盡殺之，遂投蒙古。唯校尉申輔周乘小舟逃來，告於兵馬使，卽遣兵追之，取婦女幼弱而還。丁卯，遣將軍朴堅，郞將金君錫，宣諭葦島。庚午，安北別將康之俊自葦島來降，賜銀九斤，米二十斛，仍除攝郞將。
0098:六月庚辰，王如奉恩寺。己丑，蒙古余愁達、甫波大等各率一千騎來，屯嘉、郭二州。壬辰，賜張漢文等及第。賜北界諸城戶長、郞將，各白銀一斤，皂&#91;12&#93;羅二匹。癸巳，平章事柳韶卒。乙未，車羅大遣波乎只等六人來。丙申，幸梯浦館，引見波乎只。傳車羅大之言曰：「皇帝勅云：『高麗國如實出降，雖雞犬，一無所殺。否則，攻破水內。』今國王及太子出降西京，則便可回兵。」王曰：「予旣老病，不可遠行。」乃遣永安公僖，知中樞院事金寶鼎，如車羅大屯所。庚子，西北面兵馬使報：「蒙兵候騎過西京。」京城戒嚴。癸卯，流樞密院使崔昷于黑山島。甲辰，蒙兵候騎到鹽、白等州，余愁達屯兵平州寶山驛。金寶鼎與余愁達所遣客使八人來。丁未，幸梯浦館。寶鼎奏曰：「余愁達語臣云：『皇帝以高麗之事，屬我與車羅大，汝知之乎？吾以爾國降否，決去留耳。國王雖不出迎，若遣太子，迎降軍前，卽日回軍，否則，縱兵入南界。』對曰：『太子當來見耳。』」
0099:秋七月壬子，復遣金寶鼎如余愁達屯所，請以數騎，來見太子於白馬山。余愁達曰：「我往見太子乎？太子來見我乎？」黙不言。寶鼎曰：「非敢煩大官人見枉，只畏大兵耳。」余愁達曰：「太子如欲見我，期於猫串江邊。」乙卯，宰樞以余愁達去昇天府漸遠，而召見太子，恐有不測之變，遣譯語康禧，齎酒果往慰，仍覘事變。又遣員外郞李祿綏等，見余愁達曰：「太子有疾，待疾愈往見。」戊午，余愁達遣使來曰：「國王縱不出迎，太子有來見之約，吾欲回兵。然使者往復數四，而太子不至，是侮我也。今欲知一決，又遣使介，惟國王生死之。」王亦不出迎，遣人辭謝。庚申，李祿綏還奏曰：「余愁達言：『已知汝國之詐，乃縱兵侵掠。』」乙亥，都兵馬宰樞所奏：「功臣柳璥、金仁俊、朴希實、李延紹、金承俊、朴松庇、林衍、李公柱等奮擧忠義，再造王家，匡正三韓，帶礪難忘。雖超授爵秩，不足以酬答&#91;1&#93;。依三韓壁上功臣例，柳璥、仁俊宜爵其子六品，給田一百結，奴婢各十五口。希實、延紹、承俊、松庇、林衍、公柱爵其子七品，給田五十結、奴婢各五口。無子者爵其甥姪女壻中一人。圖畵壁上，各陞鄕貫之號。其同力輔佐，車松佑以下十九人亦皆陞秩，許一子九品職。若崔忠獻罪盈惡稔，崔怡專權擅命，宜削去圖畵，罷廟庭配享。」從之。
0100:八月癸未，永安公僖還自車羅大屯所。庚寅，車羅大以兵，來屯舊京。遊騎散入昇天府、交河、峯城、守安、童城，掠人民牧羊馬。癸巳，日中黑子，大如雞子，翼日，又如人形。乙未，赦。丙申，幸賢聖寺。戊戌，車羅大遣蒙古大等十五人來。己亥，幸梯浦宮，引見，客使曰：「太子出則，兵可退矣。」王曰：「太子有病，豈能出哉？」乙巳，蒙兵攻西海道嘉殊窟、陽波穴，皆降之。陽波穴有上中下三穴，蒙兵自山上，縋下甲士於上穴口。槍斧皆不得入，爇草投穴中。遂安縣令朴林宗自縊死，防護別監周尹率別抄出戰。民潰，尹中流矢死。嘉殊穴別監盧克昌亦被擒。
0101:九月辛亥，親醮於內殿。壬子，蒙兵三百餘騎來，屯甲串江外。戊午，廣福山城避難吏民殺防護別監柳邦才，降於蒙兵。庚申，幸乾聖、福靈二寺。庚午，蒙兵自窄梁來，屯甲串江外，籠絡山野。辛未，幸王輪寺。甲戌，安慶公淐偕蒙使，還到昇天館。乙亥，幸昇天闕，迎蒙使。
0102:冬十月己卯，遣全光宰，饗車羅大，請退兵。壬寅，親設百座道場。是月，忠州別抄設伏朴達峴，狙擊蒙兵，奪所擄人物牛馬兵仗。
0103:十一月丁未，令文武四品以上，陳禦蒙兵策。丙辰，蒙古千戶劉於介率九人來投。戊午，設八關會，幸法王寺。癸酉，以金之岱爲樞密院副使，柳璥簽書樞密院事。
0104:十二月丙子朔，以崔允愷爲左副承宣。東眞國以舟師來，圍高城縣之松島，焚燒戰艦。丁丑，以卒樞密院使閔曦、金慶孫，刑部尙書朴暄皆有功於國，賜妻子各銀一斤，米三石。己丑，蒙古散吉大王、普只官人等領兵來，屯古和州之地。龍津縣人趙暉，定州人卓靑，以和州迆北，附蒙古。蒙古置雙城摠管府于和州，以暉爲摠管，靑爲千戶。戊戌，達甫城民執防護別監鄭琪等，投蒙古兵。賜諸王、宰樞、顯官、致仕三品，租各十斛，四品八斛，五品六斛，六品及合入外官參職員四斛。壬寅，以崔滋同中書門下平章事，金起孫爲中書侍郞平章事，鄭准參知政事，李藏用爲政堂文學，李世材知門下省事，趙珣守司空，金寶鼎爲樞密院事，金之岱同知樞密院事，柳璥、皇甫琦、孫挺烈並爲樞密院副使，金佺、朴成梓爲左右僕射，鄭世材爲右副承宣。甲辰，遣將軍朴希實、趙文柱，散員朴天植，如蒙古。請達魯花赤曰：「本國所以未盡事大之誠，徒以權臣擅政，不樂內屬故爾。今崔竩已死，卽欲出水就陸，以聽上國之命，而天兵壓境。譬之穴鼠，爲猫所守，不敢出耳。」是歲，諸道禾穀，盡爲蒙兵所獲。
0105:四十六年[编辑]
0106:○(己未)四十六年春正月乙巳朔，放朝賀。丁未，蒙古攻成州岐巖城，夜別抄率城中人，與戰大敗之。東眞寇金剛城，遣別抄三千人救之。戊午，以鄭芝爲西北面兵馬使，金允候爲東北面兵馬使。賜諸寺院僧徒及江華任內諸縣人民租，有差。丁卯，遣刑部侍郞李凝，如西京王萬戶、沙居只屯所。賜合入各官吏民租，有差。
0107:二月戊子，燃燈，王如奉恩寺。庚寅，宴諸王、宰樞，王再擧手，以示群臣曰：「凡赴宴者，拍手以助予樂」酒闌，王猶樂甚，群臣拍手踊躍，汗流被體，至暮乃罷。甲午，創離宮于摩利山南。先是，校書郞景瑜請『於是山，創闕則可延基業』，從之。庚子，李凝還自西京曰：「王萬戶云：『汝國王不愛百姓耶？何聽尹椿、松山之言，不出降乎？降則秋毫不犯。」時，王萬戶率軍十領，修築西京古城，又造戰艦，開屯田，爲久&#91;13&#93;留計。癸卯，幸賢聖寺。是月，徙西京、黃州民于德積島。盜發厚、睿二陵。
0108:三月乙巳，幸乾聖、福靈二寺。壬子，別將朴天植偕車羅大使者溫陽加大等九人還，奏曰：「朴希實、趙文柱至車羅大屯所，謂曰：『我國，但爲權臣所制，違忤帝命者有年矣，令已誅崔竩，將復舊都，遣太子朝見。』車羅大等，喜形於色曰：『若太子來，則須&#91;5&#93;及四月初吉。』」癸丑，王引見溫陽加大等于康安殿，溫陽加大問太子入朝之期。王以『五月』對，溫陽加大怒曰：「我兵進退，在太子行李遲速，若待五月，何其晩也。」王不得已，約以四月，仍贈金銀、布帛，溫陽加大又云：「欲見太子面約。」丙子，太子出宴客使于重房，期以四月二十七日。令州縣守令，率避亂民，出陸耕種。北界艾、葛二島，合入各驛人，殺京別抄七人，投蒙古。辛未，王不豫，赦中外二罪以下囚，又遣崔寧、許珙，沿海放生。
0109:夏四月甲申，王病篤，分遣、臣，禱諸神祠、道殿，赦二罪以下囚，又放生。辛卯，停今年東堂監試。移御柳璥第。甲午，遣太子倎奉表，如蒙古。參知政事李世材，樞密院副使金寶鼎等四十人從之，百官餞于郊。文武四品以上出銀各一斤，五品以下出布有差，以充其費，國贐䭾馬三百餘匹，以馬不足，抑買路人馬，以故，兩班乘馬者少。表云：「竊念，小邦嘗有統兵之權臣，久專提兵，於國事落此指揮之內，不自制焉，故於應奉之閒，頗多違者。蓋皇靈之幸賴，而凶豎之易除，將萬世以爲期，罄一心而盡力。使比來入竄之遺俗，皆相率出居於舊墟。嗟，小臣老病旣深，亦皇帝所及知也，肆今日不得親朝，令太子姑且往覲。伏冀陛下，炤諳此意，釆納其言，更加字小之恩，俾效輸忠之職。」丁酉，流散員閔偁於黑山島。命營假闕於三郞城及神泥洞。移御社堂洞閔脩第。
0110:五月乙巳，賜十二功臣銀甁各五事，米二十石，其餘功臣，亦賜有差，名爲端午宣賜。丙午，北界兵馬使報：「車羅大暴死，帝遣人來，執阿豆、仍夫、三彌等三人而去。」庚戌，親醮三界。
0111:六月乙亥，太白晝見。庚辰，蒙古元帥余愁達、松吉大王所遣周者、陶高等，與參知政事李世材來，世材奏云：「五月十六日，太子至虎川，大雨水漲溢。從者皆請留宿，以待水落，太子不聽遂行。越一日，至東京，東京人曰：『明日，大兵將向高麗。』太子，遣臣及金寶鼎，各以白銀五十斤，銀尊一，銀缸一，酒果等物，遺元帥余愁達、松吉大王。十九日，太子見松吉，松吉曰：『皇帝親征宋國，委吾等征爾國，業已發兵，爾何來耶？』太子答曰：『我國惟皇帝及大王之德是賴，僅保餘喘，將奉觴于大王及諸官人，然後入覲于帝故，來耳。』松吉曰：『汝國已離江都乎？』太子曰：『州縣民已出島矣，王京則待皇帝區處，以徙都耳。』松吉曰：『王京猶在島中，何可罷兵？』太子曰：『大王嘗言，太子入朝，則罷兵，故今我來爾。兵若不罷，小民畏懼逃竄，後雖敦諭，誰復聽從，大王之言，其可信乎？』松吉等然之，駐兵不發，乃遣周者等來，爲壞城郭也。」壬午，王引見客使于時御宮，周者等諭以壞城之事。癸未，始壞江都內城，客使督役甚急，諸領府兵，不堪其苦，泣曰：「若知如此，不如不城。」乙酉，城郭摧折，聲如疾雷，震動閭里，街童巷婦，皆爲之悲泣。己丑，命安慶公，餞客使，贈金銀、布帛甚多。庚寅，客使聞外城不壞曰：「外城猶在，可謂誠服乎？盡壞乃還。」國家賂以重寶，卽令都房，壞外城。時，都人以謂，內外城盡壞，必有以也，爭買船，船價湧貴。壬寅，王薨于柳璥第。大將軍金仁俊欲奉安慶公嗣位，兩府議曰：「元子繼体，古今之通義也，况今太子，代王入朝，而以弟爲君，可乎？」遂頒遺詔，其略曰：「余德薄負重，疾病彌留。惟王位不可久虛，矧予元子，其德足以升聞于上，乃命以位。凡爾官司，各執爾事，聽受嗣王之令，嗣王奉使未還閒，軍國庶務，聽於太孫，山陵制度，務從儉約，易月之服，三日而除。」王在位四十六年，壽六十八。謚曰安&#91;14&#93;孝&#91;15&#93;，廟號高宗，陵曰洪陵。忠宣王二年，元贈謚忠憲。
0112:李齊賢評價[编辑]
0113:○李齊賢贊曰：「王舊學於兪升旦，享國垂五十年。盖學問以畜其德，畏愼以保其位，民悅之而天佑之也。」史臣曰：「高宗之世，內有權臣相繼，擅執國命，外有女眞、蒙古遣兵歲侵，當時國勢，岌岌殆哉。然王小心守法，包羞忍恥，故得全寶位，而終見政歸王室。敵至則堅城固守，退則遣使通好。至遣太子，執贄親朝，故卒使社稷不殞，而傳&#91;16&#93;祚有永云。」
0114:〈世家卷第二十四〉
fascicle:025
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:元宗一[编辑]
0003:元宗忠敬順孝大王，諱𫌁，字日新，舊諱倎。高宗長子，母曰安惠太后柳氏。高宗六年己卯，三月乙酉，生，二十二年正月，冊爲太子，四十六年四月，入朝蒙古。六月壬寅，高宗薨，金仁俊，以戎服，率甲士，及東宮僚屬，奉太孫諶，入大內，權監國事，文武百官詣殿陳賀。遣別將朴天植，告哀于蒙古。
0004:秋七月乙巳，平章事宋恂卒。乙卯，有事于太&#91;1&#93;廟。己巳，西京蒙兵，闌入靑松、安獄、豊、海州，驅掠人物而去。太白晝見經天。庚午，遣監門衛錄事韓景胤，權知直史館洪貯于日本，請禁海賊。北界別抄都領郞將李陽著率兵，將移于椒島，麾下紿曰：「請下陸而畋，遂殺陽著及京兵，浮海而逃。蔚珍縣令朴淳，船載妻孥、臧獲幷家財，將適蔚陵，城中人知之，會淳入城，被拘留。舟人以其所載，遁去。
0005:八月丙子，太孫加元服于麗正宮，受字曰靕。己卯，朴希實、趙文柱，偕蒙使尸羅問等來。辛巳，太孫迎詔于重房，詔曰：「每年，汝以出島爲奏，依汝所奏，來出陸地，揀&#91;2&#93;居南京、西京等處，今從爾便。緣此，已降宣諭訖，有違元奏，屢發狂詞，將不恤生靈之命崔令公者，已行殺訖。今奏出島歸居王京効力事，今若依汝奏，出居王京時，汝之未降時，太宗合罕皇帝在日後，及朕卽位時，凡所降高麗人，令汝管領。或不管領臨時，朕自裁焉。將殺訖不恤生靈崔令公輩，朴尙書、趙尙書二人，令管汝之所委萬戶，特賜金符去訖。」初，希實等踰蜀山，追皇帝南征行在所，三月十五日，謁帝于陝州，帝曰：「汝國王每食言，汝等何爲來耶？」希實具陳表意，仍奏請罷西京、義州屯兵，令民安業，帝曰：「爾等，旣欲與我同心，何憚我兵駐爾境？且西京以外，嘗爲我兵駐處，爾國若速出島，第勿令侵擾耳。太子之行，不出爾國，則可與俱還，如入吾地，其以單騎來朝。」乙酉，太孫餞尸羅問，尸羅問出也速達牒曰：「帝所往來宣使，及本處使佐沿路，站赤闕少。西京以南，汝國列置站赤，人戶鋪馬，一切所須&#91;3&#93;諸物，照依已前設置，無得少闕，西京以北，合用站驛，亦宜准備安置。」丙戌，忠淸道按察使報，東界叛民引蒙兵，入寇。
0006:九月丙辰，朴天植偕也速達使者加大、只大等九人還。己未，葬高宗于洪陵，太孫釋服。辛酉，太孫迎加大等于重房，加大曰：「吾等當巡審水內及陸居之狀，加大發向喬桐，只大發向安南。
0007:冬十月壬午，諸功臣畋於江外，會將軍李仁恒苐，置酒張樂，達曙乃罷。先王纔葬，嗣王未還，遊獵宴樂，時議譏之。
0008:十一月癸卯，李世材偕蒙使於散等四人來。初，世材在燕朝，洪福源子使人訴於帝曰：「高麗出降，非眞也。」世材知之，先告也速達曰：「聞有讒者，願勿聽。」也速達卽收福源子，遣於散，偕世材來，審出之狀。於是，發軍三十領，創宮闕於舊京。己酉，太孫宴蒙使於散，於散責以出陸稽緩，大將軍朴希實對曰：「頃者，吾與尸羅問，謁帝，勑臣等曰：『爾國必運木石，以爲宮室，限三載罷兵，待營構畢，卽令出居。』况今嗣王未還，臣等何敢自專，且帝豈妄言耶？」於散黙然。甲寅，西海道出排別監馳報，今兵出陸者，皆爲蒙兵所虜，請停出陸。丁巳，蒙兵入坡平縣，驅掠人物，潛遣銳卒，擊之。庚申，地震。是月，京城大饑，官吏與民，就食南州者，絡繹於道，重房、御史臺，禁官吏出關，官吏餓死者多。
0009:閏月庚辰，淸化公璟卒。甲申，兩府請除授百官，太孫讓曰：「我雖監撫，至於選授，非所敢專，必待君父之還。」兩府固請曰：「我國專賴領府，以爲藩垣，今校尉隊正，死者大半，不可不塡闕。」太孫勉從之，乃除授五品以下。丙戌，太孫，宴蒙使於散。
0010:十二月辛丑，太孫以監察御史金壽安，嘗所受學，賜犀帶一腰。庚戌，蒙兵入松都，驅掠康安殿守者，別將大金就，擊走之，奪俘而還。甲寅，太孫宴金仁俊。己未，以中書平章事金起孫，兼門下平章事。庚申，也速達使者阿介等十二人來。辛酉，太孫宴阿介等。
0011:元年[编辑]
0012:○(庚申)元年春正月戊寅，太孫，以趙珣參知政事，崔昷爲樞密院使，金佺、朴成梓爲樞密院副使。珣以連姻國戚，不得入省臺，至是除之。又有知天文而拜大學博士者，能暴虎而爲侍御醫者，銓注之顚倒，如此，人嘲之曰：『占星大學博』：『捉虎侍御醫。』白州蘇復別監金守磾，與別將于琔，投于也速達，訴曰：『高麗復都舊京，非實也。』也速達信之。除宰樞以下，給舍中丞以上，讓謝箋。癸未，席島、椵島人謀叛，西北面兵馬使李喬，遣都領韋得柔，擊之，斬其魁來同等。命右副承宣金仁俊，推撿別宮田。戊子，月犯房星，火犯木星，太孫憂懼，赦。不務修省，反赦元惡，以應天，時議譏之。庚寅，囚叛人金守磾父西京副留金軾於夜別抄所。戊戌，西海道按察使馳報：「安北都領元振叛，執其州副使文秀，及慈州副使金脉，殺之，甕津縣令鄭崇降於蒙古。」
0013:二月庚子，以濟州副使判禮賓省事羅得璜，兼防護使。朝議濟州，海外巨鎭，宋商島倭，無時往來，宜特遣防護別監，以備非常。然舊制，但守倅而已&#91;4&#93;，不可別置防護，遂以得璜兼之。且故事，京官秩高者，補外職，秩不相當，則皆以本職，帶前字赴官。今若以前銜鎭之，亦無威重，故令銜頭，除前字，仍帶判事，其通牒按察使，稱防護使。己酉，燃燈，太孫如奉恩寺。以十五日寒食，是日預行之，從禮部言也。壬戌，王在京兆府聞訃，服喪三日而除，受忽必烈大王之命，乃還。衙內都兵馬錄事陸子襄剃髮，投于蒙古，囚于琔、子襄父及兄弟。癸亥，將軍金承俊，侍郞李凝，散員閔洪濟等，偕蒙使加勿等六人，先到昇天館。也速達在道，謂王曰：「三月上旬，皆出古京，金仁俊當率百官，迎于西京。」王曰：「我國多賊而國無主，仁俊不可離京。也速達不復言，但再言撫恤于琔、守磾父子兄弟。於是，兩府議放于琔等族類。乙丑，令大小官民僧道，各營屋宇於古京。遣參知政事李世材，同知樞密院事皇甫琦，右副承宣蔡楨等，迎駕于西京，時王已過西京。束里大、康和尙等爲達魯花赤，隨王而來，束里大怒曰：「何其迎之晩也？往者于琔之言，誠不虛矣。」和尙本國晋州人，小時被俘入蒙古，改名守衡。
0014:三月戊辰朔，日食。太孫欲還都舊京，以大將軍金方慶，將軍金承俊，給事中趙文胄，中丞金洪就爲出排別監，發廩米六千四百二十斛，分給諸王、百官，人一斛，以助營屋之費。庚午，以金方慶知刑部事。壬午，太孫與諸王、文武百僚，率三別抄精銳，出梯浦，迎駕。甲申，王與束里大入開京，行視營築，出次昇天府北郊，束里大欲試王意，請先行。王信之，先入昇天闕，束里大恚怒，出屯于野。王請入城，束里大辭以彼此意異，吾欲還歸。乙酉，又退屯于烏山，太孫自江華來謁，翌日，太孫率御史中丞金洪就，將軍白永貞等，至束里大屯所，請之，賂鸚鵡盞、白銀三十斤，束里大乃許之。丁亥，忽必烈大王卽皇帝位，詔還西京屯兵。王與束里大，同舟渡海，自承平門入闕，命宰臣告于景靈殿。初，憲宗皇帝南征，駐蹕釣魚山，王自燕京，赴行在，道過京兆、潼關。守土者，迎至華淸宮，請浴溫泉，王謝曰：「此唐明皇，所嘗御者，雖異世，人臣安敢褻乎？」聞者嘆其知禮。至六槃山，憲宗皇帝晏駕，而阿里孛哥阻兵朔野，諸侯虞疑，罔知所從。時，皇弟忽必烈觀兵江南，王遂南轅閒關，至梁楚之郊，皇弟適在襄陽，班師北上。王服軟角烏紗幞頭，廣袖紫羅袍，犀鞓象笏，奉幣迎謁道左。眉&#91;5&#93;目如畵，周旋可則，群僚皆以品服，排班于後。皇弟驚喜曰：「高麗萬里之國，自唐太宗親征而不能服，今其世子，自來歸我，此天意也。」大加褒奬，與俱至開平府。本國以高宗薨告，乃命達魯花赤束里大等護其行，歸國。江淮宣撫使趙良弼，言于皇弟曰：「高麗雖名小國，依阻山海，國家用兵二十餘年，尙未臣附。前歲，太子倎來朝，適鑾輿西征，留滯者二年矣，供張䟽薄，無以懷輯其心，一旦得歸，將不復來。宜厚其館穀，待以藩王之禮。今聞其父已死，誠能立倎爲王，遣送還國，必感恩戴德，願修臣職。是不勞一卒，而得一國也。」陜西宣撫使廉希憲亦言之，皇弟然之，卽日改館，顧遇有加。癸巳，王萬戶遣人，歸我國男女六十餘人。旱。乙未，雨。束里大、康和尙，見王曰：「館待日厚，感則感矣，然忽必烈大王，所以遣我者，非爲在島中，徒哺啜也，如之何？」王無以對。召兩府議之，分文武兩班，及諸領府，爲三番，往來開京，以示遷都之意。
0015:夏四月庚子，束里大欲往開京，出屯于昇天府北郊，遣上將軍申思佺等，率初番文武兩班十六領士卒，先往開京。壬寅，沒蕃三人逃來，束里大曰：「此輩好爲妄言，交構兩國，以阻和親，遂斬二人。乙巳，同知樞密院事孫挺烈卒。丙午，蒙使荊節等二十五人賫書來。王以病，命太孫迎之，其書曰：「我太祖皇帝，肇基大業，聖聖相承，代有鴻勳。芟夷群雄，奄有四海，先降後誅，未嘗專嗜殺也。凡屬國列侯，分茅錫土，傳祚子孫者，不啻萬里，孰非向之勁敵哉？觀乎此，則祖宗之法，不待言而彰彰矣。今也，普天之下，未臣服者，惟爾國與宋耳。宋所恃者長江，而長江失險，所藉者川廣。而川廣不支&#91;6&#93;，邊戍自徹其藩籬，大軍已駐乎心腹。鼎魚幕燕，亡在朝夕。爾初以世子，奉幣納款，束身歸朝。含哀請命，良可矜閔，故遣歸國，完復舊疆。安爾田疇，保爾家室，弘好生之大德，捐宿構之細故也。用是，已嘗戒飭邊將，歛兵待命。東方旣定，則將回戈於錢塘，殆餘半載。乃知爾國內亂渝盟，邊將復請戒嚴，此何故也？以謂果內亂耶，權臣何不自立，而立世孫？以謂傳聞之誤耶，世子何不之國，而盤桓於境上也？豈以世子之歸愆期，而左右自相猜疑，私憂過計而然耶？重念島嶼殘民，久罹塗炭，窮兵極討，殆非本心。且御失其道，則天下狙詐，咸作敵，推赤心，置人腹中，則反側自安矣，悠悠之言，又何足校？申命邊閫，斷自予衷，無以逋逃，閒執政，無以飛語，亂定盟。惟事推誠，一切勿問，宜施曠蕩之恩，一新遐邇之化。自尙書金仁俊，以次中外枝黨官吏軍民，令旨到日已前，或有首謀內亂，旅拒王師，已降附而還叛，因仇讎而擅殺，無所歸而背主亡命，不得已而隨衆脅從，應據國人，但曾犯法，罪無輕重，咸赦除之。世子其趣裝命駕，歸國立政，解仇釋憾，布德施恩。緬惟瘡痍之民，正在撫綏之日，出彼滄溟，宅玆平壤，賣刀劔而賈牛犢，捨干戈而操耒耜。凡可援濟，母憚勤勞，苟富庶之有徵，冀禮義之可復。亟正疆界，以定民心，我師不復踰限矣。大號一出，予不食言。復有敢踵亂犯上者，非干爾主，乃亂我典刑，國有常憲，人得誅之。於戲，世子其王矣，往欽哉，恭承丕訓，永爲東藩，以揚我休命。」盖帝未即位時，聞王至西京留八九日，疑有變故，賜是書焉。戊申，宰樞功臣，宴蒙使于館。荊節，謂館伴李松縉曰：「作詩，贈之而後飮。」松縉援筆題詩，節和之，飮酒甚樂。庚戌，遣太府少卿張季烈，賫祝壽䟽及方物，如蒙古。辛亥，放出諸島罪徒。戊午，王卽位于康安殿。灌頂，受菩薩戒于慶寧殿，御康安殿，受百官朝賀，後著黃衣，坐龍床南面，束里大、波透上殿，據床東面。太孫、公、侯、伯、宰樞、文武兩班叅上，以次入殿庭，叅外立殿門外。上表行禮，呼萬歲。禮畢，王入閣，命太孫宴客使，僕射以下兩班，侍宴。庚申，也束達放還金寶鼎、金大材等一百人。辛酉，蒙古遣其多大，詔曰：「朕祗若天命，獲承祖宗丕烈，仰惟覆燾，一視同仁，無遐邇大小之閒也。以爾歸款，旣冊爲王，今得爾與邊將之書，因知上下之情，朕所憫焉。凡所啓禀，區處于後。一，出水就陸，以便民居事，此朕所喜也。今時方長育，不可因循，自誤歲計，更當勸課農桑，以阜殘民。一，請罷軍士事，若留軍壓境，不無騷動，已勑將帥，卽日班師。其體朕兼愛之心，毋自疑懼。一，前年春，被虜逃來人民，乞放還事，已下有司，遍行刷會，自言約之後，逃虜人等，放令還國，到可收係存恤。一，凡爾國中，應有作過犯罪，欽依前來已降赦文，施行。軍人擅掠人物一絲者，具以實聞，依條斷罪。甲子，荊節、其多大等怒贈遺不如意，卷坐席而去。節初不近娼兒，所得幣帛，分與麾下，至是，人欺其詐。丙寅，遣永安公僖如蒙古，賀卽位，表曰：「千齡啓旦，如日之昇，四海爲家，受天之祜，統<sup id="cite_ref-𮈒_7-0" class="reference"><a href="#cite_note-𮈒-7">&#91;7&#93;臨之始，欣戴所同。恭惟，聖烈丕承，神謀果斷，修文偃革，舞干羽于兩階，發政施仁，湊梯航於萬國。惟新景命，益擁洪休，伏念，臣祗襲藩封，阻詣蟹朝之列，向緣庭覲，倍輸鼇抃之誠。」陳情表曰：「大觀利賓于王，恪修侯度，樂土爰得。我直深荷聖知，薄言旋歸，祗自感泣。恭惟，文思天縱，聖敬日躋，近悅遠來，尺地莫非其有，敎成俗美，黎民於變時雍。念生邊陬，常昧撙節，頃屬趨叅於帝闕，多慚拙澁於朝儀，何圖&#91;8&#93;護短以哀矜，優錫非常之眷眄？俾居桂邸，騈羅綺繡之筵，適賜椒觴，備奏笙簫之樂。旨酒嘉肴之旣足，彫纓寶馬之又頒，俯憐拱北之誠，仍愍思南之翼。讒說錦成於萋斐，謀沮一行，皇明鏡察以掃除，勑還千里。比及來歸之無恙，其爲感戴也有加，伏蒙今月十日，使臣荊節奉傳詔旨云：『完復舊疆，永爲東藩。』祗膺聖旦之推恩，繼襲先人之守土，昔往奚期於至此，今來罔省其使然。詔云：『未臣服者，唯爾國與宋耳。』其謂宋不服者哿矣，顧如小邦，恒事大國，豈於此綂一之際，而敢懷携貳之心？無歲不聘，而咸服指揮，况臣親覲，而過蒙慰諭，何曾比予於是，不知所以爲然。退而省私，微我有咎，唯前日畏威而徙處，似有違斯。苟上朝原實以商量，亦可憐者。詔云：『島嶼殘民，窮兵極討，殆非本心，罪無輕重，咸赦除之。亟正疆界，以定民心，我師不復踰限矣。』大號之出，至仁可知，一函綸綍之俄傳，滿國涕洟之俱墮。詔云：『出彼滄溟，宅玆平壤事。』此孛里歹，身自督役。而荊使臣，眼所親觀古京，是三十年之久荒，九勤芟淨新構，非一二日之遽就，誠愧蕭條。其往來諸官之歸奏如何，每思念此事，而憂心罔極，誠懇危迫，神明證知。是月二十四日，又承使臣荊節再傳詔旨云：『就陸農桑，以阜殘民，壓境留軍，已勑班師。逃虜人等，放令歸國。國中犯罪者，依赦文施行，擅掠民物者，依條斷罪。』恩靈汪洋，寤寐感恱，雖慈母鍾憐於季子，過此何能？自小臣，綿及於後孫，以死爲報，繄五段&#91;9&#93;乾坤之施，是三韓金石之藏，爰曁黎蒸，但知蹈舞。臣謹當山海寧變，恒輸任土之虔，日月有臨，敢弛如岡之祝。」
0016:五月戊辰朔，親設功德天道場。壬申，蒙古歸我逃虜人四百四十餘戶。癸巳，以時方盛農，除諸道來賀卽位。是月，京畿旱蝗。
0017:六月丁酉朔，下制，肆赦，蠲丁巳年以上公私逋租。年八十以上，及鰥寡孤獨，篤疾癈疾者，各給奉養一人，孝子順孫，義夫節婦，旌表其門。燕京侍從臣僚，超受爵秩，餘並依前代赦令。改第衛社功臣，以第一柳璥爲第五，金仁俊爲第一。戊戌，王如奉恩寺。王以大旱，去陽傘，禁兩班著帽。壬寅，親設消災道場。王始視事。戊申，以金仁俊爲樞密院副使。流刑部侍郞李凝于遠島，初，凝從王如燕京，謂永寧公綧曰：「公若欲爲王，誰曰不可？」故及。庚戌，地大震，墻屋崩頹，京都尤甚。遣金寶鼎如束里大屯所楔飮，束里大謂寶鼎曰：「爾王之東還也，奏帝曰：『臣之國，卽還都松京。』今已踰數月，何其恬不爲慮？爾等有幾頭乎？吾惟一頭，是以爲恐。留欲何待，吾其還矣。」寶鼎無以對。丙寅，以小祥，移安高宗木主於魂殿，神御于天壽寺。王改名𫌁。
0018:秋七月己巳，蒙古帝平阿里不哥，遣使頒赦。阿里不哥，帝之母弟也，僭號和林，至是平之。癸酉，地震。乙亥，以濟州貢馬，賜東西四品以上。庚辰，太白晝見。丁亥，追尊母后，爲王太后。束里大遣人曰：「舊京宮室民居，經營垂畢，吾欲往西京。若永安公來，當與俱還，否則便歸，請辦送進獻及贈遺也束達物件。且吾來時馬匹，漸死幾盡，幷送馬五十匹。」戊子，宰樞會議束里大去留便否，皆曰：「主上親請留之。」己丑，幸束里大屯所，束里大與王同床而坐，置酒。王請留甚切，束里大曰：「歸計已定，不可留。」壬辰，門下侍郞平章事致仕崔滋卒。
0019:八月丁酉，冊妃柳氏爲王后，子諶爲太子。癸卯，束里大在西京，寄書于王曰：「聞帝諭旨，島子裏坐底，伱識者，揀&#91;10&#93;那裏坐底，伱識者，王喜耶不，文武群臣，亦喜耶不？」甲辰，宰樞詣闕賀，且議奏爲帝祝壽於九所。戊申，大府少卿張季烈，將軍辛允和，還自蒙古云，臣等詣新都開平府，帝曰：『朕卽祚後，爾國最先來賀，多喜多喜。聞王親朝，待王來，可與俱還。』臣等留待永安公，一赴中書省宴，再赴御宴。帝曰：『爾國事大國四十年，今玆朝會者八十餘國，汝等見其禮待之厚如爾國者乎？』賜衣帛有差。己酉，束里大等復來。壬子，永安公僖賷詔三道，還自蒙古。翌日，王邀束里大、康和尙等，迎詔，一曰：「漢自武帝之後，創業守成之君，卽位伊始，莫不改元，所以示天下萬世端本正始之傳也。國家累聖相承，廓開大業，禮文之事，有所未遑。朕獲纘丕圖，思復古治，已於今年五月十九日，立號爲中綂元年。使還，宜播告之，𠈷知朕意。」一曰：「衣冠從本國之俗，皆不改易。行人，惟朝廷所遣，予悉禁絶。古京之遷，遲速量力。屯戍之撤，秋以爲期，元設達魯花赤，孛魯合反兒、拔覩魯一行人等，俱勑西還。其自願托迹於此者十餘輩，來使亦不知定在何所，事須根究，今後，復有似此告留者，斷不准從。朕以天下爲度，事在推誠，其體朕懷，母自疑懼。」一曰：「卿自冊世封，再遣使傳，方物之獻，誠意以將，今聞寺社之祈，益見肺肝之瀝。凡所陳乞，已詔施行。來价言還，特頒寵命，苟裕民而利國，當適便而隨宜。今賜卿虎符國王之印，幷衣五段&#91;9&#93;、弓刀等物。」庚申，宴蒙使于大殿。辛酉，王餞束里大于郊。癸亥，王邀前王師，混元爲師，親自進食。
0020:九月己巳，賜魏文卿等及第。遣右正言田文胤如蒙古，賀改元，謝賜符印，兼賷祝壽文而去。甲申，幸王輪寺。己丑，幸妙通寺。甲午，幸外院九曜堂。蒙古畢千戶、金千戶，驅掠帝所放還逃虜人一百九十餘人而去。
0021:冬十月甲寅，宋商陳文廣等，不堪大府寺、內侍院侵奪，道訴金仁俊曰：「不予直，而取綾羅絲絹六千餘匹，我等將垂橐而歸。」仁俊等不能禁。戊午，以金寶鼎知門下省事吏部尙書，崔𥁕守司空左僕射。辛酉，御康安殿，下詔，冊封長公主，爲慶安宮主，宴詔冊使及執事官。
0022:十一月丁丑，設八關會，幸法王寺。當國恤，奏還宮樂，識者譏之。辛卯，以司徒絪女，爲太子妃。
0023:十二月庚子，慶安宮主下嫁于齊安伯淑&#91;11&#93;。是年，封冊四，嘉禮二，所費金銀千餘斤，米穀三千餘石，布帛不可勝計。庚申，以金起孫爲門下平章事判吏部事，李世材爲中書平章事，金之岱爲政堂文學吏部尙書，金仁俊同知樞密院事御史大夫，李應韶、鄭芝並爲樞密院副使。王聚宮女于水房，滛縱無節，御史大夫金仁俊，移置水房于外。
0024:二年[编辑]
0025:○(辛酉)二年春正月癸亥朔，放朝賀。以太子生日，爲壽元節。辛未，地震。丁丑，內侍郞將崔允通，以母老病，辭職歸田。允通武人，時稱其孝。辛巳，新安公佺卒。
0026:二月丙午，燃燈，王如奉恩寺。
0027:三月甲子，幸賢聖寺。庚午，諭諸道按察使曰：「朕欲推仁心，施及禽獸。方春田獵，恐其不麛不卵&#91;12&#93;，違我好生之心。卿等體此，勿獻肉膳。」壬申，幸乾聖、福靈二寺。己卯，親醮三界。
0028:夏四月辛丑，以旱，禱于圜丘，乃雨。己酉，遣太子諶如蒙古，賀平阿里孛哥，表曰：「聖捷方傳，四海誰非慶幸，皇恩旣積，三韓最是歡忻。爰貢賀章，敢干聰鑑。臣聞，舜功尤盛於七旬之格，宣烈愈豊於六月之征，必因不軓之頑，益著難名之德。恭惟皇帝陛下，赫斯怒，爰整旅，揚孟津黃鉞白旄。愛克威，允罔功，剗曲沃素衣朱襮。收復邇遐之域，攬持億兆之心，布以太&#91;1&#93;平，答&#91;13&#93;于咸仰，伏念，臣曏當親覲，深荷眷憐，勤勤慰諭以遣還，俾修侯度。比比詔恩之頒示，益感聖慈。君臣閒，如此遭逢，天地內，未之倫擬，細思報効，惟祝壽康。頃者，永安公之回也，伏聞皇帝陛下，親擧六師，遠征萬里。且父母苟或有難，噫兒孫烏得不憂，矧下國之安危，係上朝之動作。是用，遍扣有靈之佛宇，嘗祈加護於兵威。遣陪臣田文胤，賫狀䟽往奏，其行李內，譯語李贇忽至言：『使臣其奴奉傳聖旨，皇帝以北方平盪事，令行李內一人，歸諭國王，以故先來。』斯乃天佑有加，聖謨無敵，朝說成師以出，暮聆唱凱而還。亟馳天下之好音，先曉海隅之荒服，此盖知臣願捷之方切，謂臣助喜之必深。旣承寵誨之丁寧，尤劇感情而忭躍，洎于遺噍，樂以更生。欲明享上之誠，須&#91;3&#93;極臣心所重，玆竭由中之信，乃令世子而朝。顧惟童孩之孱資，豈合趨蹌於聘列，但吾紙上之不能載者，付爾舌端而將往鳴焉。伏冀聖明，悉垂矜聽，俾安心於殘俗，專効職於永年。」
0029:五月丁丑，田文胤還自蒙古。初，文胤謁帝，帝特厚慰，問曰：「有所言乎？」對曰：「陛下憐我國王，恩至渥也，然讒閒者多，願陛下勿信。」及其還，帝命束里大伴行，文胤奏曰：「束里大以前年勑還屯兵事，意小邦所讒，憤慍而還，反訴小邦，譸張爲幻。今若伴臣以去，未知他日造何言，以誑陛下，敢請勿遣。」帝從之。丙戌，賜鄭謙等及第。
0030:六月壬辰，王如奉恩寺。乙巳，王受菩薩戒。壬子，地大震。設五敎法席於內殿，禱太子速還。
0031:秋七月辛酉朔，奉安高宗眞于景靈殿，移肅宗眞于安和寺。
0032:八月辛丑，幸福靈、乾聖二寺。壬子，幸王輪寺。
0033:九月壬戌，幸昇天府。癸亥，太子還自蒙古，帝遣侍衛將軍勃立札，禮部郞中高逸民等護其行。甲申，謁昌、顯二陵。丁亥，謁洪陵。
0034:冬十月蒙使焦天翼等來。
0035:三年[编辑]
0036:○(壬戌)三年夏四月遣判秘書省事朴倫等如蒙古，進方物。
0037:秋七月壬寅，朴倫還自蒙古，帝賜王錦九匹，詔曰：「來表稱女眞侵汝邊境，虜掠人民事，已聞知。前日北鄙叛逆，想卿已悉。旣而，諸王有言：『先以聽信一二奸人之語，遂成過惡，引咎請和爲辭。』因之按甲，不意去歲輒來犯我邊民，致有搖動。連兵交亂之際，小人乘而作過者有之：『交兵之事，爲不祥者，』此之謂也。尋當究問，而遣出之。」又詔云：「據來使奏告：『每歲朝見來時，地里窵遠，騎坐馬匹，多有失盜，去處乞禁約事。』准奏，仰各處達魯花赤，管軍管民官員人等，今後，如遇高麗差使臣來時，經過去處，官爲差人，防護傳送，無令一行鞍馬諸物䟽失。」又詔云：「據來使奏告：『本國所産鷹鶻，每歲進奉，乞依數給付鋪馬，及無令人遮當事。』准奏，仰各處達魯花赤、管民官，如高麗國進奉鷹鶻來時，官司驗鷹鶻數目應副，與鋪頭口者，仍仰不以是，何人等，無得遮當。」丙午，幸賢聖寺。庚戌，宥死囚九人，流于島。
0038:九月庚午，蒙古遣按脫夌徹兒，禮部侍郞劉憲，接伴使康和尙等來，索鷂子及好銅。我國以好銅，疑是赤銅，問於憲，答&#91;13&#93;曰：「好銅者，鍮鉐也」於是，令宰樞至六品，收鍮鉐有差。庚辰，太白犯月，晝見。王餞蒙使于郊外。遣禮部郞中高汭，獻鷂子二十，好銅六百一十二斤，黃白紙各一百張。」且奏曰：「聖旨，以鷹鷂子奉獻之晩爲諭，又勑以好銅二萬斤進獻。其鷂子者，早趁時而探捕，將貢而養馴，好銅者，初觀詔旨，疑是赤銅，及問來使，則謂之鍮鉐。此物，小國鴨綠江內，本非所産，惟上朝漢兒土中買傳而來。言何妄飾，世所共知。然恐違聖勑，罄時所有，收集以進。
0039:閏月己丑，幸普濟寺，設五百羅漢齋。壬辰，幸王輪寺。辛丑，幸妙通寺。
0040:冬十月己未，重營彌勒寺及功臣堂。初，自太祖以來功臣，皆圖形壁上，每歲十月，爲張佛寺，以資冥福，頃因遷都久&#91;14&#93;廢，至是，王命重營設齋。以壬辰，年遷都功臣崔怡，戊午，年衛社功臣樞密院使金仁俊，上將軍朴希實、李仁桓、金承俊、朴松庇，樞密院使柳璥，將軍金大材、金用材、金碩材、車松祐，上將軍林衍，將軍李公柱，大將軍金洪就等，並圖形壁上。壬申，王命撤權臣崔沆故宅，以其地，分給士庶無家者，取材瓦，營室於東山洞。
0041:十一月癸卯，追封敬穆賢妃金氏，爲靜順王后。
0042:十二月乙卯，郞中高汭，還自蒙古，帝頒曆，又詔曰：「大小分殊，當謹畏天之戒，往來禮在，要知懷遠之心。卿自東隅，臣屬上國，適我家之有難，越其境以來歸，特侈新封，俾還舊服。凡有所奏，無不允從，如不易衣冠，班收軍戍，去水而就於陸，在虜者聽其歸，若此甚多，難於具悉。豈期弗諒，動則肆欺？向許貢於珍禽，已乖素約，頃小徵於銅貨，又飾他辭。陸子襄，一羈旅也，愍骨肉之睽離，降綸綍而理索，輒爲拒命。是誠何心？玆小事，尙爾見違，於大節，豈其可保？凡遠邇諸新附之國，我祖宗有已定之規則，必納質而籍民，編置郵而出師旅，轉輸糧餉，補助軍儲。今者，除已嘗納質外，餘悉未行。卿自有區處，必當熟議，庸候成言。其歲貢之物，依例入進，母怠初心，以敦永好。丁卯，高汭以陸子襄及于琔妻子，如蒙古，表曰：「璽書方降，如親睿眷之臨，綸音所宣，諒非愚情之望，披承已往，悚駭難安。陛下冠冕百王，襁褓萬國，一衣定天下，集大統於周家，尺劍入關中，開洪業於漢室。旣皇威之大振，何頑寇之足虞，而逆賊李璮，謂天可欺，攘臂敢拒。爰命將而致伐，不延時而就殲，縱無露布之傳，猶獲風聆之及，四海同慶，三韓最欣。臣緣幸昌辰，恪居遠徼，素加字小寬仁之蔭，悉允聲哀籲請之端。繄聖德旣深於撫矜，率遺黎相與之感泣，何嘗一念，不祝萬年？節次使介高汭之回也，拜勑稠重，周邦震疊。其詔旨所諭事件，惡是何語，實所痛心，曾不意聖明之時，有如斯嚴切之責。因念眷憐有厚，則易生譴斥，忠敬無文，則反致嫌疑。今其至玆，或者以此，若乃子襄之妻孥也，豈其違命而不遣？劉憲之行李也，初未有制而俄傳，輒自禀承，尋伻推究，妻已適他，而生一兒，又且懷孕。子雖無恙，也有二箇，皆爲提孩，於使介前，方令召觀曰：『馹騎上，未可偕往，姑使養撫，後當遣來。』我其安用而留之，彼則不將而去耳。迺以此而諭責，甚可爲之兢惶。又如于琔之妻也，雖非詔旨之倂稱，亦聽使人之回報，上朝活兒不花達兒者史丞相等，俱在省中，禀傳宣勑，遂與其人，同諭送將，故不敢違，今此幷遣。伏望，憐小邦常向內之無貳。念前日幸遇上於不期，萬有千年，永示好生之德，百無一斁，俾殫供職之誠。仍獻金鍾三事，金鐥二事，銀鐥八事，獺皮七十七領，眞紫羅五匹，細紵布八匹，紙五百四十張，玳瑁鞘子三。」己巳，昌原公祉卒。丁丑，以金起孫爲門下侍郞同中書門下平章事，李世材爲門下侍郞平章事，李藏用爲中書侍郞平章事，金純守太尉判禮部事太子少師，柳璥守司徒知門下省事太子少傅&#91;15&#93;，崔昷判工部事，金佺、金仁俊並爲樞密院使，李應韶知樞密院事左散騎常侍太子賓客，崔允愷知樞密院事兵部尙書太子賓客，朴松庇同知樞密院事右散騎常侍，金允候爲樞密院副使禮部尙書，李之葳、崔瑛爲尙書左右僕射，朴成梓叅知政事判禮部事，仍令致仕。
0043:四年[编辑]
0044:○(癸亥)四年春二月甲寅，赦。壬申，設消災道場于大觀殿。癸酉，倭寇金州管內熊神縣勿島，掠諸州縣貢船。
0045:三月甲申，幸賢聖寺。甲午，高汭還自蒙古言：「中書省云：『帝怒爾國前降詔書內，置郵、籍民、出師、輸糧等事，置而不奏，故不賜回詔。』」戊戌，幸乾聖、福靈二寺。己酉，幸普濟寺。
0046:夏四月甲寅，遣禮賓卿朱英亮，郞將鄭卿甫如蒙古，獻獺皮五百領，紬一百匹，白苧布三百匹，表紙五百張，奏紙一千張，表曰：「君親之義，善貸不違，臣子之情，直陳無隱。一昨使軺之旋返，數條宸綍之奉傳。其所謂置郵事，雖則民殘而未孚，爲其詔諭而會設，至北境籧盧之相屬，如上朝行李之所監。其餘幷勑之多端，亦欲應時而並禀。但緣遺噍，初沐至仁，蕭然茂草之間，與野獸爭家而始集，蕞爾編蓬之下，猶江魚處涸以相濡。若當此時，將籍其數，顧惟蚩氓之常經患難，恐昧法制而益積驚疑。冀回厚睠以徐觀，俾有寧心而允濟。抑又出師輸糧等事，干戈以後，饑饉相仍，民口之存者，百不二三，土毛之歛者，十無八九。旄倪猶乏於調發，何以助六軍之容，晨夕尙難於饔飱，詎堪供千里之饟？設或忘己力之劣，而但迫皇威之加，今不考實，而苟欲其行，後如失期，則何辭以對？祗自增其譴責，懼將負於生成，進退誠艱，慞惶罔措。伏望曲加惻隱，優賜矜憐，恕輿情以不嚴，徇事勢而勿亟。姑且置於大度之外，使自由於至恩之中，竢其民産之有恒，漸爾土田之爰闢，然後惟命，永示好生。」遣大官署丞洪泞，詹事府錄事郭王府等如日本國，請禁賊，牒曰：「自兩國交通以來，歲常進奉一度，船不過二艘，設有他船枉憑他事，濫擾我沿海村里，嚴加徵禁，以爲定約。越今年二月二十二日，貴國船一艘，無故來入我境內熊神縣界勿島，略其島所泊，我國貢船所載，多般穀米幷一百二十石，紬布幷四十三匹將去，又入椽島，居民衣食資生之具，盡奪而去，於元定交通之意，甚大乖反。今遣洪泞等，賫牒以送，詳公牒，幷聽口陳，窮推上項奪攘人等，盡皆徵沮，以固兩國和親之義。丙辰，郞將鄭子卿妻孫氏，宰臣挺烈之女也，曾私家奴良守、徐均事覺，死于獄中。庚申，醮三界于內殿。辛酉，幸妙通寺。丁卯，幸王輪寺。甲戌，幸外院。
0047:五月己丑，以旱徙市。丙申，大雨。壬寅，遣左正言郭如弼如蒙古，獻鷂。
0048:六月庚戌，王如奉恩寺。是月，日本官船大使如眞等，將入宋求法漂風，僧俗幷二百三十人，泊開也召島，二百六十五人，到群山、楸子二島。大宰府少卿殿白商船七十八人，自宋將還本國，漂風失船，以小船，泊宣州加次島，命仕羅道按察使，給糧船，護送其國。
0049:秋七月乙巳，日本商船三十人漂風，到龜州艾島，命賜糧護送。
0050:八月戊申朔，洪泞、郭王府等，自日本還秦曰：「窮推海賊，乃對馬島倭也，徵米二十石，馬麥三十石，牛皮七十領而來。」辛酉，冊子珆檢校太尉守司空始陽郡開國侯，悰檢校守司徒順安郡開國侯。甲子，朱英亮等還自蒙古，詔曰：「朕嚮以細事，見卿心之未孚，是故有責備之報。今慈來復，丐候生民稍集，然後惟命，辭意懇實，理當兪允。凡百所言者，能踐與否，卿其圖之。」仍賜羊五百，分賜諸王、宰樞、承宣、致仕三品，顯官四品、近侍省臺五品員，有差。戊辰，設消災道場於內殿。丁丑，幸賢聖寺。
0051:冬十月壬戌，遣大司成韓就如蒙古，賀正兼謝賜羊。
0052:十一月乙未，太白晝見，經天。己亥，永安公僖卒。
0053:十二月辛酉，中書侍郞平章事李藏用，知門下省事柳璥上書，薦吏部侍郞金坵。壬戌，流朱英亮、鄭卿甫于島。英亮等嘗赴北朝時，受人貨賂，帶十七人而行，多行買賣，至是事覺，沒十七人銀甁一百七十口、眞絲七百斤，皆配島，徵英亮銀九斤、卿甫七斤。丙寅，以李藏用守太傅判兵部事太子太傅，柳璥守太保叅知政事太子太保，金俊守太尉叅知政事判御史臺事太子少師，金佺守司徒知門下省事太子少傅，朴松庇守司空左僕射太子少保，李應韶爲樞密院事，崔允愷知樞密院事，李之葳、崔瑛並同知樞密院事太子賓客，羅得璜、韓就並爲樞密院副使，蔡楨爲樞密院副使御史大夫，宋義、洪縉爲尙書左右僕射，申思佺爲兵部尙書，兪千遇、朴倫爲樞密院左右承宣，金冲爲右副承宣，金方慶知御史臺事，金坵、李松縉爲左右諫議大夫，李世材守太傅門下侍郞平章事，仍令致仕。金純守太傅門下侍郞平章事，崔昷守太傅中書侍郞平章事，金允候守司空右僕射，奉禧爲樞密院副使工部尙書，並令致仕。
0054:〈世家卷第二十五〉
fascicle:026
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:元宗二[编辑]
0003:五年[编辑]
0004:○(甲子)五年春正月丁丑朔，放朝賀。壬辰，親設仁王道場于內殿。己亥，醮太一於內殿。
0005:二月壬子，京城地震。己未，燃燈，王如奉恩寺。丙寅，韓就還自蒙古，帝賜西錦一段&#91;1&#93;，曆日一本，詔曰：「獻歲發春，式遘三陽之會，對時育物，宜同一視之仁。睠爾外方，忠於內附，肇因正旦，庸展賀儀，方使介之還歸，須&#91;2&#93;筴書之播告。今賜卿中統五年曆日一道，卿其若稽古典，敬授民時，勸彼東隅之氓，勤於南畝之事。茂迎和氣，迄及康年，時乃之休，惟朕以懌。己巳，親設消災道場於內殿。
0006:三月己卯，親醮三界於內殿。辛卯，幸賢聖寺。戊戌，幸乾聖、福靈二寺。癸卯，幸普濟寺。
0007:夏四月丁未，幸妙通寺。乙卯，遣禮賓卿金祿延如蒙古，謝賜曆日西錦。戊辰，太白晝見，經天。
0008:五月庚辰，蒙古遣官人胡都、多乙者，禮部員外郞趙泰、康和尙等來。辛巳，受詔於大觀殿，詔曰：「朝覲，諸候之大典也。朕纘承丕緖，于今五年，第以兵興，有所不暇。近西北諸王率衆欵附，擬今歲朝，王公群牧於上都，卿宜乘馹而來，庸修世見之禮，尙無濡滯。」丙戌，宴蒙使。己丑，蒙使胡都、康和尙先還，王餞于郊外，以國子祭酒張鎰，譯語郞將康允紹伴行。附表曰：「華使鼎至，疾於星火之馳，璽書帶來，諭以風雲之會，頒宣已往，舞蹈惟勤。伏念，臣依蔭上朝，撫封東徼。萬宇皆歸於覆燾，仰化無遺，三韓別荷於矜憐，銜恩罔極。嚮也，躬叅而將返，俄然語及於再朝，而臣奏云：『退修離散之殘民，咸使出居於舊土，訖有所定，盍往乎來？』恭承明訓以旋歸，爰示小邦之形狀，兵戎飢疫之相壓三十年，垂盡耗亡，山海蕩流之孑遺四五載，詎能招集？完復經營之未旣，往還使佐之實觀，今被招徵，實增兢悚。有召，不宜於俟駕，應是，當趣於登途，然薄贄單裝，亦豈殘藩之易辦？遐程酷暑，亮非劣質之能戡，要趁凉辰，方朝邃闕。迺此私便之覬徇，亦專恕卹之恃優，惟冀至仁，永加深睠。且獻金鍾、金盂各三隻，白銀鍾四隻、銀盂十隻、眞紫羅三匹。」戊戌，賜金周鼎等及第。親設消災道場於內殿。壬寅，移御長峯宮。癸卯，始設大佛頂五星道場於三郞城假闕，凡四月。是月，盜起橫川，殺橫及洪川二縣民三十餘人。初，橫川民屎加大，有八子一壻，居山谷閒，九人漁獵以生。洪、橫人疾之，訴於道內巡行夜別抄指揮請捕之，至其家，會九人出獵，惟取父母妻子，盡殺之。於是，九人謀報讎，遂起爲盜。至忠淸道，夜涉簞淺，疑爲狄兵，朝野驚擾，使夜別抄探之，乃知。
0009:六月乙巳，王如奉恩寺。丙午，幸三郞城五星道場。庚戌，移御妙智寺，又親醮于磨利山塹城。辛亥，移御神泥洞假闕，設大佛頂五星道場。壬子，設大日王道場于穴口寺。乙卯，親幸行香。丙辰，還御長峯宮，宥境內二罪以下。
0010:秋七月癸酉朔，蒙古使多乙者、趙泰等還，欲到大夫營，以待王行。甲戌，彗星見于艮方，至九月乙酉，凡주36)七十二日乃滅。庚辰，以兪千遇知御史臺事，柳洪休爲殿中監。癸巳，制曰：「朕以凉德，臨蒞三韓，于今五載。爲保社稷萬民，將親朝於萬里絶域，宜以殊恩，覃及中外。今七月二十一日昧爽以前，斬絞徒流以下，咸赦除之。」己亥，宣旨曰：「自祖聖以來，全仗佛敎，密護延基。夫仁王般若，偏爲護國安民，最勝法文，如經所說百師子等，法寶威儀，乃道場之急具也。往者，移都時，師子座，不能輸入，及乎法筵，儀不如法。金俊爲寡人親朝，欲設仁王法會，印成是經新舊譯各一百二部。造師子座一百，彩畵粧飾，至於供具衣物，無不精備，忠誠深重。以金俊丘史十人，許初入仕，十人，眞拜把領。親侍二十人，假著幞頭，造成監役人，皆賜爵，諸色匠人，亦賜物有差。」庚子，親設仁王道場于大觀殿。
0011:八月乙巳，命叅知政事金俊爲敎定別監，糾&#91;3&#93;察國家非違。壬子，守司空左僕射朴松庇罷，以樞密院使李應韶代之。癸丑，王如蒙古，太子，諸王，文武百僚至梯浦辭，命金俊先入京，使之監國。政堂文學致仕鄭芝卒，謚章憲。庚午，宮主幸妙通、普濟二寺，爲王祈福。
0012:九月庚子，王至燕都，謁帝，帝再親宴。又賜宴中書省，仍賜匹錦，下及侍從臣僚。
0013:冬十月戊申，上將軍申思佺賫詔書，還自蒙古，帝改元爲至元，大赦天下。己未，王辭於萬壽山殿，帝賜駱駝十頭。辛酉，地震。
0014:十一月庚寅，叅知政事致仕朴成梓卒。癸巳，叅知政事致仕崔永卒，謚莊平。
0015:十二月丙午，樞密院副使韓就等六人，率夜別抄，迎駕于義州。壬戌，王至自蒙古，次梯浦館，太子及諸王迎駕。癸亥，王發梯浦，內學博諭正錄等，率七管諸生，外學十二徒中敎導等，率進士生徒，各上表及歌謠。致仕宰樞三品員等，迎于郊外，八坊廂兩部奏樂，爭呈百戲。王駐輦綵棚前，觀樂，至晡還宮。賜八坊廂白金各二斤，娼女、樂工，賜物有差。翌日，百官表賀。丁卯，以金俊壻任資忠，特授掖庭內寺伯，賜紅鞓，改名資輔。賜扈從親朝臣僚及卒徒，米有差。
0016:六年[编辑]
0017:○(乙丑)六年春正月乙未，遣廣平公恂，大將軍金方慶，中書舍人張鎰等如蒙古，謝恩獻方物。以金俊爲侍中。
0018:二月辛丑朔，親設靈寶道場于神格殿。丙辰，燃燈，王如奉恩寺。
0019:三月庚午朔，幸賢聖寺。癸未，親醮三界于內殿。甲申，幸乾聖、福靈二寺。乙酉，設功德天道場于內殿。戊子，咸寧節，金俊使將軍李椯，進御膳酒果，極爲侈盛，賜椯鞓帶一腰。辛卯，幸普濟寺。
0020:夏四月庚子朔，親設消災道場。癸卯，勑有司，景靈殿仁、明二聖眞容，失次已久，始合順祀。戊申，幸王輪寺。己未，有一小君犯禁，臺吏折辱之，王不能禁，下街衢獄。國制，宮人侍幸而有子，則祝髮爲僧，稱爲小君。庚申，太子激宴安慶公，奏樂達曙。國俗，以道家說，每至是日，必會飮，徹夜不寐，謂之守庚申，。太子亦徇時俗，時議非之。
0021:五月己巳朔，廣平公恂，大將軍金方慶還自蒙古，帝厚慰遣之，中外稱慶。
0022:秋七月丁未朔，倭寇南道沿海州郡，命將軍安洪敏等，率三別抄軍禦之。己未，幸妙通寺。
0023:冬十月庚午，御便殿，遣平章事李藏用，左僕射蔡楨，冊金俊爲海陽侯。丙子，太子集諸生徒賦詩，選進士宣招等五人。辛巳，刑部郞中崔資慶、崔祿興，大官丞崔松峻等坐贓，流于島。庚寅，遣侍御史李穎，郞將金靖如蒙古，賀正。
0024:十一月壬子，親設白座仁王道場。
0025:七年[编辑]
0026:○(丙寅)七年春正月丙辰，始陽侯珆卒。
0027:二月戊寅，燃燈，王如奉恩寺。癸巳，平章事致仕金之岱卒。
0028:三月己酉，幸乾聖、福靈二寺。庚戌，赦二罪以下。
0029:夏四月癸酉，幸普濟寺。
0030:五月丙午，賜閔漬等及第。
0031:六月庚午，遣大將軍朴琪如蒙古，賀節日。
0032:八月癸亥，將軍車松祐獲宋賊船一艘，殺七十餘人，擒五人。壬申，親設消災道場。甲申，幸賢聖寺。戊子，幸乾聖、福靈二寺。
0033:九月戊戌，謁景靈殿。丁未，幸王輪寺。壬子，幸普濟寺。丙辰，設祈恩道場於內殿&#91;4&#93;。己未，幸妙通寺。
0034:冬十月壬戌，狐鳴于寢殿。己巳，親設消災道場於內殿。癸酉，設佛頂道場于內殿。乙亥，設禪於內殿。壬午，親設消災道場，以禳&#91;5&#93;星變，又醮于神格殿。
0035:十一月己亥，遣侍郞張鎰如蒙古，賀正。辛丑，以洪瑨爲兵部尙書，李之葳爲刑部尙書。壬寅，設八關會，幸法王寺。癸丑，蒙古遣黑的、殷弘等來，詔曰：「今爾國人趙彝來告：『日本與爾國爲近隣，典章政治，有足嘉者，漢唐而下，亦或通使中國。』故今遣黑的等，往日本，欲與通和，卿其道達去使，以徹彼疆，開悟東方，向風慕義。玆事之責，卿宜任之，勿以風濤險阻爲辭，勿以未嘗通好爲解。恐彼不順命，有阻去使爲托，卿之忠誠，於斯可見，卿其勉之。」乙卯，判樞密院事崔允愷卒。丙辰，命樞密院副使宋君斐，侍御史金贊等，與黑的等，往日本。濟州星主來見，甲子，遣正言玄錫，以星主如蒙古。癸酉，樞密院副使洪瑨卒。
0036:八年[编辑]
0037:○(丁卯)八年春正月宋君斐、金贊與蒙使，至巨濟松邊浦，畏風濤之險，遂還。王又令君斐，隨黑的如蒙古，奏曰：「詔旨所諭，道達使臣，通好日本事，謹遣陪臣宋君斐等，伴使臣以往。至巨濟縣，遙望對馬島，見大洋萬里，風濤蹴天，意謂『危險若此，安可奉上國使臣，冒險輕進？雖至對馬島，彼俗頑獷，無禮義，設有不軌，將如之何？』是以，與俱而還。且日本素與小邦，未嘗通好，但對馬島人，時因貿易，往來金州耳。小邦自陛下卽祚以來，深蒙仁恤，三十年兵革之餘，稍得蘇息，綿綿存喘。聖恩天大，誓欲報効。如有可爲之勢，而不盡心力，有如天日。」
0038:秋七月遣秘書監郭如弼如蒙古，賀聖節。
0039:八月丙辰朔，黑的、殷弘及宋君斐等復來，帝諭曰：「向者遣使，招懷日本，委卿嚮導，不意卿以辭爲解，遂令徒還。意者，日本旣通好，則必盡知爾國虛實，故托以他辭。然爾國人，在京師者不少，卿之計，亦䟽矣。且天命難諶，人道貴誠，卿先後食言，多矣，宜自省焉。今日本之事，一委於卿，卿其體朕此意，通諭日本，以必得要領爲期。卿嘗有言：『聖恩天大，誓欲報効。』此非報効而何？」丙寅，宴蒙使。丁丑，移御慶原公第。遣起居舍人潘阜，賫蒙古書及國書，如日本。蒙古書曰：「大蒙古皇帝奉書日本國王。朕惟，自古小國之君，境土相接，尙務講信修睦。况我祖宗，受天明命，奄有區夏，遐方遠域，畏威懷德者，不可悉數。朕卽位之初，以高麗無辜之民，久瘁鋒鏑，卽令罷兵，還其疆域，返其旄倪。高麗君臣，感戴來朝，義雖君臣，歡若父子。計王之君臣，亦已知之。高麗，朕之東藩也，日本密邇。開國以來，亦時通中國，至於朕躬，而無一乘之使，以通和好。尙恐王國，知之未審，故遣使持書，布告朕志。冀自今以往，通問結好，以相親睦。且聖人以四海爲家，不相通好，豈一家之理哉？以至用兵，夫孰所好，王其圖之。」國書曰：「我國臣事蒙古大國，禀正朔有年矣。皇帝仁明，以天下爲一家，視遠如邇，日月所照，咸仰其德。今欲通好於貴國，而詔寡人云：『日本與高麗爲隣，典章政治，有足嘉者。漢唐而下，屢通中國，故特遣書以往，勿以風濤阻險爲辭。』其旨嚴切，玆不獲已，遣某官某，奉皇帝書前去。貴國之通好中國，無代無之，况今皇帝之欲通好貴國者，非利其貢獻，盖欲以無外之名，高於天下耳。若得貴國之通好，必厚待之，其遣一介之士，以往觀之何如也？貴國商酌焉。」
0040:九月乙酉朔，金俊以忠淸道按察使邊保不從私謁，白王流之，乃以夜別抄指諭金革精代之。王在慶原公第，第與御史大夫兪千遇家相接，王幸千遇林亭。東宮陪遊，見其淸勝，留詩一首，千遇及文臣和進。丁未，蒙古遣必闍赤廉孛魯、迷失、海牙等九人來，詔曰：「朕聞卿國阿吉兒合蒙合(魚名似牛)，遣使馳驛往取。可爲供奉，其或有闕，卽當採捕，庸附以歸。」或稱患脚腫者，以其皮作靴，則立愈，蓋帝有是疾，故求之。
0041:冬十月甲寅，廉孛魯等還，王附表，獻阿吉兒合蒙合皮十七領。丙辰，幸乾聖寺。丁巳，宥金俊所流諸島罪人。癸亥，設佛頂道場于內殿。庚午，親設百座仁王道場。丁丑，幸普濟寺。壬午，命監修國史李藏用，同修國史柳璥，修撰官金坵、許珙，修神、熙、康三代實錄。
0042:十一月甲午，遣弟安慶公淐如蒙古，賀正，因告更遣潘阜使於日本。
0043:九年[编辑]
0044:○(戊辰)九年春正月庚寅，平章事崔昷卒。己亥，以李藏用爲門下侍中。
0045:閏月己未，移御辰嵒宮。
0046:二月壬辰，燃燈，王如奉恩寺。寒食在望，故先三日，行之。戊戌，設消災道場於內殿。壬寅，安慶公淐，還自蒙古，賜王西錦一匹，曆日一道。初，帝以趙彝之譖，怒不解，親勅淐曰：「前日，爾國所奏，朕今說之，爾其詳聽。爾等聞我蒙古中有叛者，輒來誑誘，人誰不知？爾國誠降，則當出軍助戰轉糧，請達魯花赤，點數民戶，爾胡不然？爾國曾於先帝時，遣王綧爲質，朕所知也。先帝勑爾王親朝，爾王不能親朝，以我有兄弟之亂也。爾王到京兆府還歸，朕之所護，爾王所知。人而不知有德，可謂人乎？爾王奏云：『我國地窄，今西京入排屯田軍民，盡令還歸，則當召集殘民，力農三年，然後復都舊京。』今屯田軍馬盡還，果還舊京乎？朕使至爾國，則爾使人圍守，眞降之意，當如是耶？爾國來聘，朕亦使人守汝使乎？和尙奏云：『爾等賫來國贐紵布，減於舊額，又甚麤惡』何也？爾國素稱知禮義，今乃若爾，可乎？相戰，人所不好，爾欲好戰，當約其地也。爾與日本交通，爾國人來居此者，無不知之，爾於前日，何言未嘗交通，以欺朕乎？爾等所奏，皆是妄說，不必答&#91;6&#93;也。」丙午，將軍周瑄，通其叔父周永賚妻大氏，事覺，御史臺執大氏鞫之。死于獄中，遂斬瑄。判衛尉寺事李舒亦通大氏及其二女，曾流海島而還，至是，賴其壻大將軍金洪就營救，得免。以金方慶判禮賓省事北界兵馬使。
0047:三月癸丑，守司空左僕射朴倫卒。庚申，幸福靈寺。置出排都監於古京。樞密院副使崔澄卒。壬申，蒙古遣北京路摠管兼大定府尹于也孫脫，禮部郞中孟甲等來，詔曰：「朕惟，天道難諶，人道貴誠，而卿之事朕，率以飾辭見欺。朕若受其欺而不言，是朕亦不以誠遇卿也。故於卿弟淐，面數其事，無有所隱。向卿自請撤兵三年，當去水就陸，撤兵之請，旣已從之，就陸之期，今幾年矣？以前言無徵，是用爲問卿，意必曰：『捨險卽夷，則慮致不虞。』或未取信，聽其所止。惟我太祖成吉思皇帝制度，凡內屬之國，納質助軍，輸糧設驛，供戶數籍，置達魯花赤，已嘗明諭之矣。繼有來章，稱竢民生稍集，然後惟命是從，稽留至今，不以誠言見報。聞汝國之政，例在左右得，非爲所梗蔽，使卿不聞歟，抑卿寔聞之，而未之思歟？是豈愛而身，利而國者也？且納質之事，惟我太宗皇帝朝，王綧等已入質，代老補亡，固自有例。其驛傳亦粗立，自餘率未奉行。今我朝方問罪於宋，其助士卒舟艦，自量能辦多少，所輸糧餉，則就爲儲積。及達魯花赤戶版之事，卿意謂何？今特遣使，持詔以往，當盡情實，令海陽公金俊，侍中李藏用賫奏章，具以悉聞。」是時，帝勑金俊父子及其弟冲，皆赴京師。丁丑，門下侍郞平章事致仕金起孫卒。
0048:夏四月丙戌，王餞蒙使于郊。遣侍中李藏用，從于也孫脫如蒙古，上表略曰：「惟天爲大，仰之常畏於下臨，凡物不平，鳴也必哀於上聽。其就陸之事，則已於古邑，復其居以經營。助師之命，則雖是殘民，隨所有而檢備。其辦舟艦輸糧餉之事，則惟力是任，亦期將供。其或請達魯花赤，供戶版之事，則方始出排，誠未暇於修葺，俟其畢就，亦當從而禀裁。乃若陪臣海陽公金俊，侍中李藏用，賫表進朝事，藏用則乃明訓之輒承，偕使臣而前去，金俊則適都家之遷設，方管領以指揮，迨劇務訖有所成，而小臣將率以造。」丁酉，還御本闕，設華嚴神衆道場。乙巳，賜尹承琯等及第。己酉，親設道場于內亭，鎭兵祈福。
0049:五月甲寅，雨雹。乙亥，設仁王道場於內殿。
0050:六月壬午，王如奉恩寺。丁亥，親設消災道場。乙巳，蒙古遣吾都止，偕藏用來，課戰艦之數與軍額。
0051:秋七月丁卯，起居舍人潘阜還自日本。遣閣門使孫世貞，郞將吳惟碩等如蒙古，賀節日，又遣潘阜偕行上書曰：「向詔臣以宣諭日本，臣卽差陪臣潘阜，奉皇帝璽書，幷賫臣書及國贐，以前年九月二十三日，發船而往。至今年七月十八日回來云：『自到彼境，便不納王都，留置西偏大宰府者凡五月。館待甚薄，授以詔旨，而無報章，又贈國贐，多方告諭，竟不聽，逼而送之。』以故，不得要領而還，未副聖慮，惶懼實深。輒玆差充陪臣潘阜等以奏。」
0052:八月遣大將軍崔東秀，隨吾都止如蒙古，奏略曰：「顧惟小邦，雖在全盛之時，人民尙寡，况自辛卯，三十年來，兵疫相仍，喪亡太多。惟玆編戶之孑遺，僅復農畦之生業，其隸于兵衛，亦未有丁壯驍勇者。然重違帝勑，多方調發，僅得萬人，其舟艦，則已委沿海官吏，方始庀材營造。」
0053:冬十月戊寅朔，日食。庚寅，蒙古遣明威將軍都統領脫朶兒，武德將軍統領王國昌，武略將軍副統領劉傑等十四人來，詔曰：「卿遣崔東秀，來奏：『備兵一萬，造船一千隻事。』今特遣脫朶兒等就彼，整閱軍數，點視舟艦。其所造船隻，聽去官指畫。如耽羅已與造船之役，不必煩重，如其不與，卽令別造百艘。其軍兵船隻，整點足備，或南宋，或日本，逆命征討，臨時制宜。仍差去官先行，相視黑山、日本道路，卿亦差官，護送道達，已亥遣郎將朴臣甫，都兵馬錄事禹天錫，從國昌、劉傑等，往視黑山島。
0054:十一月甲子，蒙古遣兵部侍郞黑的，禮部侍郞殷弘，本國人申百川、于琔、金裕等來。乙丑，以叅知政事金佺，判樞密院事崔瑛爲團練造兵都監判事。丁卯，黑的等傳詔，其詔曰：「向委卿道達去使，送至日本，卿乃飾辭，以爲『風浪險阻，不可輕涉。』今潘阜等，何由得達？可羞可畏之事。卿已爲之，復何言哉？今來奏，有『潘阜至日本，逼而送還』之語，此亦安足取信。今復遣黑的、殷弘等，充使以往，期於必達，卿當令重臣道達，毋致如前稽阻。」金裕等傳丞相安童書，來索土産、藥品，王遣譯語郞將康禧答&#91;6&#93;書，偕裕行。遣國子司業李淳益如蒙古，賀正。
0055:十二月丁丑，王國昌、劉傑等還自黑山。庚辰，知門下省事申思佺，侍郞陳子厚，起居舍人潘阜，偕黑的、殷弘如日本。壬午，蒙古使脫朶兒，閱兵。甲午，劉傑欲閱西海道造船，先行。丙申，脫朶兒還，王餞于郊，遣大將軍張鎰，伴行。丁酉，誅金俊，夷其族。己亥，移御辰巖宮。群臣表賀誅金俊。
0056:十年[编辑]
0057:○(己巳)十年春正月癸丑，誅金俊黨別將金昌世、許仁世，流李得材、吉宣甫等六人。丙辰，設消災道場于本闕。庚申，遣將軍康允紹如蒙古，奏誅金俊。
0058:二月丁丑，還御本闕。乙酉，將軍金保宜、林惟茂、趙允藩、崔宗紹等，以後壁，賜紅改銜。庚寅，燃燈，王如奉恩寺。壬辰，曲宴宰樞、侍臣，竟日極歡。林衍吹脣，欲猿掛於殿柱。甲午，北界諸城遣人，賀誅金俊。是月，賀正使李淳益還自蒙古。帝問淳益曰：「宣、麟州人來言，爾國憑朕詔旨，造船將圖深竄，信乎？」淳益奏：「小國蒙皇帝保護，至於小民，安生樂業，有何所憾，敢懷二心？」帝曰：「然憸人之言，朕亦不信。」
0059:三月辛酉，黑的及申思佺等至對馬島，執倭二人以還。甲戍幸王輪寺。
0060:夏四月戊寅，遣叅知政事申思佺伴黑的，以倭二人如蒙古。甲申，設百座仁王道場于內殿。辛卯，幸普濟寺，設五百羅漢齋。壬辰，流平章事柳璥于黑山島，籍其家，又流璥子行首陞，及侍郞朱悅、將軍金珽于島。乙未，世子諶入朝于蒙古，叅政蔡楨，承宣林惟幹，大將軍鄭子璵，郞將印公綬，內官郞將金子貞，牽龍行首羅裕，書狀官學諭金應文等從行。壬寅，太白晝見，經天。
0061:五月丙午，慶尙道按察使馳報：「濟州人漂風，至日本還言：『日本具兵船，將寇我。』」於是，遣三別抄及大角班，巡戍海邊。又令沿海郡縣，築城積穀，移彰善縣所藏國史於珍島。壬申，移御辰巖宮。
0062:六月丙子，王如奉恩寺。癸未，設消災道場于本闕。辛卯，林衍殺宦者金鏡、崔𤨒，流御史大夫張季烈，大將軍奇蘊于島。壬辰，林衍謀不軌，欲行大事，會宰樞議，侍中李藏用度不能止，以遜位爲言。乙未，衍擐甲，率三別抄、六番都房，詣安慶公淐第，會百官，奉淐爲王。忽風雨暴作，拔木飛瓦。衍使人逼王，遷于別宮。
0063:秋七月丙午，淐以林衍爲敎定別監。丁未，衍又遷王于金皚舊第，盜內帑珍寶。辛亥，林衍遣中書舍人郭汝弼如蒙古，進王遜位表，略曰：「臣嘗遇盛辰，篤承洪造，常欲率先於奉職，永言報上以爲心。何自去年，而災變屢彰，至于今日，而疹病斯作，多方欲救，一效莫期。旣以彌留，恐顚躋之無日，如或不幸，將付托於何人？且元子朝覲而未還。噫，小邦保釐之難曠，况臣父嘗據祖宗典故，而囑臣曰：『苟有遞代，當先弟及。』臣弟安慶公淐，三入天庭而親覲，累蒙聖眷之特加，民望所歸，侯封堪守。玆禀遺訓，又循僉言，乃以六月二十二日，俾攝國事。」淐表云：「臣兄𫌁，坐不攝生，忽被陰陽之寇，居常茹痛，未諳朝夕之虞。爰以重器，囑于孱質，臣實增駭惶，牢執辭遜。臣兄謂曰：『先父嘗有治命，當先弟及，爾志雖固，父言奚違？』乃命臣權守國事。臣去之旣難就亦非據，雖不獲已，假叨主鬯之名，莫敢遑居，尤極臨淵之抱。」乙卯，淐尊王爲太上王，立府號曰崇寧，置注簿、錄事各一人。殿曰明和，置舍人二人，以東宮爲壽安府，置典籤錄事。淐以崔瑛爲御史大夫，趙璈同知樞密院事，李昌慶爲右僕射。削御史朴烋，右司諫白玄錫職，以與金鏡，相善也。甲子，蒙古使于婁大、于琔等六人，偕倭人來，淐出迎于郊。初，申思佺與倭人謁帝，帝大喜曰：「爾國王，祗禀朕命，使爾等往日本。爾等不以險阻&#91;7&#93;爲辭，入不測之地，生還復命，忠節可嘉。」厚賜匹帛，以至從卒。又謂倭人曰：「爾國朝覲中國，其來尙矣。今朕欲爾國之來朝，非以逼汝也，但欲垂名於後耳。」賚予甚稠，勑令觀覽宮殿。旣而，倭人奏云：「臣等聞有天堂佛刹，正謂是也。」帝悅，又使徧觀燕京萬壽山玉殿與諸城闕。丁卯，世子自燕京，還至婆娑府。靜州官奴丁伍孚，潛渡江，告林衍廢立。世子聞之疑慮，伍孚曰：「告奏使郭汝弼在靈州，請使人見之。」世子使同來蒙古使者七人，執汝弼于靈州，又執防護譯語鄭庇，問知其實，痛哭還入蒙古。
0064:八月甲戌，遣侍中李藏用如蒙古，賀節日。乙亥，世子遣大將軍鄭子璵，以書諭國人曰：「須&#91;2&#93;復父王位，不爾則立順安侯悰。」丁丑，叅知政事蔡楨以年老，請於世子，先還。戊戌，蒙古遣斡脫兒不花、李諤等，與世子書狀官金應文偕來，詔諭文武臣僚曰：「據世子王諶來奏，本國臣下擅廢國王，以其弟安慶公淐爲國王。朕初聞之，以爲誠僞無徵，未可深信，國王𫌁，嗣位以來，未聞有過失，苟有過失，諫而不悛，當控告朝廷，以聽我區處。不告朝廷，臣下擅自廢置，恒古以來，寧有是理。今遣斡脫兒不花李諤等，前去詳問，若傳聞之誤，王身無災，於汝何責，如其果然，敢有將國王與世子，幷其族屬，一有戕害者，朕必無赦。汝等其明諭朕心，審思臣節，條具以聞。」辛丑，王宴斡脫兒不花。
0065:九月庚戌，林衍遣樞密院副使金方慶，大將軍崔東秀，偕蒙使，如蒙古。陪臣表，略曰：「前王遘疾，大漸惟幾，庶將護分以延期，因切辭榮而遜位。况將弟及，先君有言，抑此藩稱，一日難曠，而國王淐，苟忤父王之命，恐違臣子之常，肆不獲已，而權攝保釐，輒曾具由，而趣騰申奏。其王與世子族屬之佳否，伏望採王人之目覩，幷賤介之口陳。原實閱情，軫慈加恤。」
0066:冬十月癸酉，衍釋平章事柳璥，樞密院副使張季烈，大將軍奇蘊，未至京，復流于他島。乙亥，西北面兵馬使營記官崔坦、韓愼，三和縣人前校尉李延齡，定遠都護郞將桂文庇，延州人玄孝哲等，以誅林衍爲名，嘯聚龍岡、咸從、三和人，殺咸從縣令崔元，夜入椵島，殺分司御史沈元濬、監倉朴守奕、京別抄等以叛。辛巳，淐以李君伯爲北界安撫使，玄文革爲逆賊防護將軍，率軍一百五十人，遣之，西北面兵馬使洪祿遒奔還京，以國子祭酒張鎰代之。李君伯畏賊不進，削其職，以前侍御史朴烋，代之&#91;8&#93;。庚子，遣侍郞陳子厚如蒙古，賀正，仍附奏云：「小邦西北路摠管下吏崔坦等謀逆，與龍岡、咸從、三&#91;9&#93;和愚惑之民結黨，擅殺咸從縣令。又是月五日，入亂于摠管本道，攻殺行臺御史，監倉使及幕下將士，頗多掠取。屯在龍岡縣境，多張詭說，宣言『上都出兵，欲盡誅北鄙之人。』以此誑惑諸郡縣，日益附會，背國橫行。顧將歸咎本國，而終以何等惡言往訴于朝廷耶，玆所未知也。節次進詣賤介之攸奏，悉希聖鑑憐察。」崔坦殺西京留守及龍、靈、鐵、宣、慈五州守，西北諸城官吏，皆歿於賊。坦詭言於蒙古使脫朶兒曰：「高麗卷土，將欲深入海島，故殺諸城守，欲入告于上國耳。」於是，執義州副使金孝巨等二十二人，歸于蒙古。
0067:十一月壬子，蒙古遣兵部侍郞黑的，菑萊道摠管府判官徐仲雄等十二人來，詔曰：「諭高麗國王𫌁，僚屬軍民。頃，以王𫌁稱疾，擅令安慶公淐，權摠國事，遣使爲問。今使還言，林衍稱：『此事俱傳臣所爲，然有權力者，能行廢立。臣位居七人之下，有何權力，能行此事？』然不可信其言，王可與安慶公淐及林衍，偕詣闕下，面陳情實，朕聽其是非，自有區處，且聞𫌁無恙，𫌁之存亡，亦未可保，必待來覲，朕可方信。已遣頭輦哥國王禃，率兵壓境，如逾期不至，卽當窮詰首惡，進兵勦絶無遺。」乙卯，宰樞會林衍第，議答&#91;6&#93;詔書。庚申，令三四品，各以無名實封，陳答&#91;6&#93;詔便宜。壬戌，林衍宴黑的于其第，黑的言王復位事。衍不得已，會宰樞，議廢淐，復位王。癸亥，王宴黑的等，使坐上座，黑的等讓曰：「今王太子已許尙帝女，我等帝之臣也，王乃帝駙馬大王之父也。何敢抗禮？王西向，我等北面，王南面，我等東面。」王辭曰：「天子之使，豈可下坐？」固辭，東西相對。甲子，王復位，淐還私第，百官詣王府，扈駕入闕。蒙使從之，觀者感泣。蒙使請觀百官駕禮，王服紫袍出庭，向北遙謝，更黃衣，受賀于康安殿。丁卯，親設佛頂道場。戊辰，遣奉御朴烋如蒙古，上&#91;10&#93;表，略曰：「臣嘗緣眇質，忽遘沈痾，擬資服餌之方，將見痊平之效，乃以臣弟淐，權攝國事，仍馳賤介，往奏元由。今蒙聖德之日加，更致和倪於時攝。况宣累詔，曲垂訓諭之辭，又降華騑，庸示徵呼之寵，玆復勉居於藩寄，庶當尋覲於闕庭。」
0068:十二月丙子，赦二罪以下。丁丑，親設消災道場。己卯，又設灌頂道場于內願堂。辛巳，林衍流同知樞宓院事趙璈于黑山島。甲申，以兪千遇知門下省事，金方慶同知樞密院事御史大夫，金鍊、元傅、李昌慶並爲樞密院副使，金坵、尹君正爲左右僕射，林惟幹爲右承宣，許珙爲右副承宣，金軌、金祿延爲左右諫議大夫。庚寅，王如蒙古，命順安侯悰監國。辛卯，靜州別將康元佐等三人來，傳蒙古帝，詔曰：「諭高麗國龜州都領崔坦等，洎西京五十四城，西海六城軍民等。近崔坦奏：『高麗逆臣林衍遣人，誘脅&#91;11&#93;衆庶及其妻子，俱令東往。且曰，「若不從令，當加戕害。」』你等審其順逆，不從逼脅&#91;11&#93;，勦誅逆黨，以明不貳，其義可尙。今坦已加勑命，自餘吏民，別勑行中書省，重爲撫護。惟爾臣庶，仰體朕懷，益殫忠節。」王賜元佐等各白金一斤，衍亦厚慰之。壬辰，王遣右司諫朴恒，偕黑的，先往蒙古，寄書都堂云：「予全蒙大造，竚覲天庭，已於今月十九日上途，猖蹶奔走。近者，小邦邊民，嘯聚西都，多殺守令，欲逃其罪，至以貝錦之辭，冒黷上朝。凡其情狀，驗取節次先行使介言說，辨其曲直，縷達天聰。益加護恤，永使殘邦，無失其民，萬世供職，是所望也。」丙申，王至岊嶺驛，以白銀九斤，金銀鍾各一，苧布十八匹，密贈黑的。丁酉，至洞仙驛，遣人巡檢各驛，驛吏皆逃匿，投于崔坦。戊戌，至炭嶺，坦等六人獻酒駕前，王不受，入西京，謁太祖眞殿。
0069:十一年[编辑]
0070:○(庚午)十一年春正月辛丑朔，王次博州，先遣崔東秀，寄書蒙古都堂曰：「今聞，小邦叛民崔坦等，馳告上朝，托以京兵欲侵，請送天兵二千許遮護，而帝決已到行省矣。是事不難別白，予早知其叛，而不一問罪者，以其投附上朝也。今旣上途空國，而誰肯以兵來侵？待臣近覿龍顔，仰奏一言然後遣兵未晩也。安有國君，躬進帝所，而兵入其境，百姓驚動者乎？伏望，諸相國閣下，以此情狀具奏天聰，憫予父子勤王之懇，扶護始終。」己酉，李藏用、金方慶、郭汝弼自東京來謁行宮。辛亥，王至東京，國王頭輦哥、趙平章等辟人具紙筆，請王密書廢立之由，王辭以手病風不書，乃使譯者問王。王順衍意答&#91;6&#93;云：「如表所奏。」行省知其非實，不復問。
0071:二月辛未朔，王謁帝于燕都，獻方物，仍侍宴。壬申，王謁闕謝宴。甲戌，王上書都堂請婚曰：「往者己未，年，世子時方始親朝，適丁登極之際大加憐恤。而俄聞先臣奄辭盛代，憂惶罔極，乃令臣繼修藩職。又於甲子，年親朝，寵遇亦出常鈞，臣之銘感，曷足形言？今者，權臣林衍，擅行廢立，失位憂懣，伏蒙聖慈，累遣王人，詔詰其由，召以親朝，以是復位而進。帝眷優深，倍加唁慰，其爲感泣，天地所知。夫小邦請婚大朝，是爲永好之緣，然恐僭越，久不陳請。今旣悉從所欲，而世子適會來覲，伏望許降公主於世子，克成合巹之禮，則小邦萬世永倚供職惟謹。」又請兵曰：「臣於甲子，年親朝時，奏以舊京出排事，及其還國，意在營葺，權臣遮遏，不得畢功，以至于今。伏望，許以兵若干人，與之俱往，直至舊京，招諭水內臣民，盡令出居，因除權臣，餘皆存撫。」越數日，永寧公、康和尙、洪茶丘等來言：「中書省已奏聞，其請軍馬，許令發送，若請婚則聖旨云：『達旦法，通媒合族，眞實交親，敢不許之？然今因他事來請，似乎欲速，待其還國，撫存百姓，特遣使來請，然後許之。朕之親息，皆已適人，議於兄弟會，當許之。』」丁丑，崔坦請蒙古兵三千來鎭西京，帝賜崔坦、李延齡金牌，玄孝哲、韓愼銀牌，有差。詔令內屬，改號東寧府，畫慈悲嶺爲界。庚辰，王上表，請西京復屬，其略曰：「崔坦、李延齡等，本非有怨於國家者，因權臣擅行廢立，初若倡義起兵。至達于上朝，望屬世子。今臣將以除滅權臣，請兵還國，卷出水內臣民，復都舊京。坦等理宜捨兵歸本，反欲別其疆分，各修職貢，有乖初起之跡。天子以四海爲家，義無彼此之擇，諸侯與百姓守土，力致朝宗之勤，豈擬吾民，遽回異趣？伏望，許還諸城，俾屬本國。」時蒙哥篤軍已發，都堂又議遣殿後軍。又奏云：「若前後大軍到國，則恐百姓驚竄，抑供億難支也。請停後軍，且大軍留屯古京，毋令越境。」又請達魯花赤，偕往本國，帝許請達魯花赤及兵不越境事，餘皆不允。壬午，帝賜王金線走絲及色絹二百匹，馬四匹，弓矢等物，且令東京行省國王頭輦哥，率兵偕往高麗。甲申，西京蒙軍六人來，請席島倉米，乃給米一千石，雜穀五百石，塩一百石。丙戌，王與世子發燕都。戊子，地大震。乙未，林衍憂懣，疽發背而死，順安侯以衍子惟茂爲敎定別監。
0072:三月庚子朔，日食。丙午，遣郞將金之瑞如蒙古，告林衍死。己酉，西京蒙軍遣人來，索夏衣及帷幕。
0073:夏四月己卯，王至東京，指諭庾賙，郞將伍夫、順明，藥員金允奇，皆投于洪茶丘。辛卯，東界安集使報：「東女眞寇邊，擄九十餘人。」丁酉，王至大富城，頭輦哥使人謂王曰：「堅守林惟幹否？」王曰：「何敢小懈？」盖疑惟幹亡去也。
0074:五月丙午，蒙古以脫朶兒爲我國達魯花赤。庚戌，蒙古中書省遣諸之豆等七人來，督林衍赴京。王先遣上將軍鄭子璵，大將軍李汾禧來，諭國中臣僚云：「帝使行省頭輦哥國王及趙平章等，率兵護寡人歸國，仍語之曰：『卿歸諭國人，悉徙舊京，按堵如舊，則我軍卽還。如有拒命者，不惟其身，至於妻孥，悉皆俘擄。』今之出陸，毋如舊例，自文武兩班，至坊里百姓，皆率婦人小子而出。又漕運新興倉米一萬石，以支&#91;12&#93;軍餉及行從之備，且慮愚民見大兵壓境，必致驚動，宜速傳諭，令諸道民安心樂業，犒迎王師。」又諭曰：「社稷安危，在此一擧，宜各盡心。」林惟茂不從，分遣水路防護使及山城別監，聚保人民以拒命。癸丑，御史中丞洪文系，直門下省事宋松禮誅惟茂，流其黨司空李應烈，樞密院副使宋君婓，罷書房三番及造成色，朝野大悅。乙卯，王次龍泉驛，中靈驛卒二人賫昇天府牒來，報林惟茂伏誅，王喜賜銀鍾等物。是日，中丞洪文系，將軍宋玢，內園令郭預等，與李汾禧赴行在，群臣表賀略曰：「逆竪弄權，方稔滔天之禍，皇靈假手，克成衛社之功。日月復昇，光啓中興之業，風雲相契，踐脩上覲之儀。旣結隣懽，仍淸國憝。」又遣政堂文學兪千遇，同知樞密院事朴晎，右承宣蔡仁揆等迎駕。庚申，流林衍家臣李公烈及家奴等於海島。壬戌，宰樞會議復都舊京，榜示畫日，三別抄有異心不從，擅發府庫。甲子，永寧公綧率妻子來謁，前平章事柳璥，平章事金佺，自江華來謁。王遣上將軍鄭子璵入江華，敦諭三別抄。乙丑，遣員外郞李仁成，奉迎太祖眞于江華。丙寅，王還舊京，御沙坂宮，妃嬪亦自江華至。戊辰，遣將軍金之氐入江華，罷三別抄。
0075:六月己巳朔，將軍裴仲孫，指諭盧&#91;13&#93;永禧等領三別抄叛，逼承化侯溫爲王，署置官府，以大將軍劉存奕，尙書左丞李信孫爲左右承宣。辛未，剽掠子女財貨，乘舟南下，前中書舍人李淑眞，郞將尹吉甫尾擊餘賊於仇浦，至浮落山臨海耀兵，賊恟懼遂遁。癸酉，頭輦哥國王遣朶刺歹，領兵二千入江華，王恐朶刺歹以遺民爲逆黨而殺掠，請勿入，朶刺歹不聽遂入，縱兵收掠財物，人心恟恟。乙亥，幸頭輦哥屯所，時初出古京，衣冠未備，王及百官，皆以戎服行，又無官廨，皆張幕以居。辛巳，以金方慶爲逆賊追討使。
0076:秋七月己亥朔，頭輦哥命上將軍徐均漢，秘書丞藩阜，御史金光就等，發江華倉，賜群臣百姓。辛亥，頭輦哥遣摠管洪茶丘，巡視全羅、慶尙、東界三道。丙寅，幸白州，宴頭輦哥。
0077:八月戊辰朔，遣世子諶如蒙古上表，奏裴仲孫叛狀，且賀節日，樞密院副使元傅，上將軍宋松禮，中丞洪文系從行。又奏云：「年前小邦西北面摠管幕下吏崔坦，殺西京分臺御史、監倉使、留守官及屬縣守令等，遂脅西北鄙諸城，以樹其黨，卽詣帝所，飾辭妄訴。意欲分疆自異，幸災橫行，其罪惡天地所不容，又西北之人，元在王京者，今乃捉拏將去，何悖逆如之？小邦專賴皇帝威靈，旣克掃除權臣，禀承詔旨，復出古都，則此誠洒刷舊汚，一新心力，永世供職之秋也。而此褊小土地，又割西京以北諸城，別作疆界，則臣之所與修職貢者，幾何人哉？昔三叛人入魯，春秋譏之，伏惟聖慈，歸我舊境。」不報。甲戌，樞密院副使致仕宋義，與其甥將軍尹秀叛，入蒙古。戊寅，頭輦哥使人，焚江華城內民家，凡米穀財貨被燒者，不可勝數。丙戌，三別抄入據珍島，侵掠州郡。矯帝旨，令全羅道按察使，督民收穫，徙居海島。
0078:九月己亥，全羅道討賊使叅知政事申思佺，不以討賊爲意，或問其故，對曰：「我已爲宰相，破賊成功，復何爲哉？」至羅州，聞賊出陸，奔還于京。全州副使李彬，亦棄城逃，皆坐免。辛丑，將軍楊東茂、高汝霖等，以舟師討珍島，賊入長興府，殺京卒二十餘人，擒都領尹萬藏，剽掠財穀，王遣使安撫。甲辰，以金方慶爲全羅道追討使，與蒙古元帥阿海，以兵一千，討珍島。丙午，宰樞宴達魯花赤脫朶兒。戊午，達魯花赤入江華，巡審虛實。癸亥，設藏經道場于本闕，王始備法駕，然侍從甚少，樂官未具，文武官多有步行者。
0079:冬十月戊辰，設百座道場于本闕。乙亥，以復都舊京，宥二罪以下。
0080:十一月己亥，賊陷濟州。
0081:閏月乙酉，達魯花赤請婚良家，從之。是月，萬戶高乙麻領兵二百，戍南方，以備三別抄。遣朴恒、崔有渰如蒙古賀正，且奏曰：「小邦承皇帝詔旨，已復都舊京，招集殘民，勵心供職。今愚民之避役者，犯罪而逋逃者，公私奴婢之欲免賤者，相率往托留屯兵馬及西京，肆意橫行，乃至引誘平民，日益繁蔓。若此不禁，則其與修職貢者有幾？伏望聖慈，一皆推刷還之，使萬世永永服勤。」
0082:十二月庚戌，罷平章事柳璥，流政堂文學兪千遇于仁勿島。乙卯，世子諶與蒙古斷事官不花、孟祺等來，王出迎于郊。詔曰：「頃承世嫡來展壽儀。雖歲事之有常，見敬心之無替。宜申寵錫用答&#91;6&#93;勤誠，今賜卿西錦一段&#91;1&#93;及曆日。」又詔曰：「陪臣元傅等奏陳，頭輦哥國王、行省官等擾害數事，今使對辨，皆是不實。復言非卿親所聞見，得之他人，此殆非出卿意，若輩小人所爲。曩者，卿嘗謂朕：『毋聽小人之言。』朕諭之曰：『朕於小人之言，或曾誤聽，第朕不自知，卿愼勿聽也。』自今觀之，卿亦聽小人之言，寧非顯然？若輩小人又陳說前代故事，曁祖宗法度，雖有前代故事，或卿祖宗法度，豈無善與不善？當擇其善者，從之，其不善者改之，可也。朕於卿，豈肯用不善之心？若欲用不善之心，當在去年矣。如前年，有人言，高麗與南宋、日本交通，嘗以問卿，卿惑於小人之言，以無有爲對。今年却有南宋商船來，卿私地發遣，迨行省致詰，始言『不令行省知會，是爲過錯。』又見有將到日本國歸附高麗人說：『往者，日本歲貢高麗。』又前年，卿承當括兵造船，至今未見成效，托於林衍擅權，事非由己。朕若此後，再用小人，卿寧復指以爲辭？卿國雖小，卿亦是一國之王，黜陟威福，或是或非，當自己出。如專任不善之人，則不善之事，止及卿身。天道悠遠，事之未來者，人孰預知，就人事論之，若輩小人，於卿猶擅廢立，况於卿子孫，豈肯盡心輔佐？朕與卿旣爲一家，藉我國家之力，以威遠人。自玆以往，或南宋或日本，若有事，則兵馬戰艦資粮，宜早措置。儻依前託辭，以營辦爲難，則爭效成功之人甚衆，卿其思之。」時元傅等奏陳，行省當我國出排時，多所侵割之事，帝使對辨，傅等屈。又出排後，宋商船來泊，國家密使遣還，行省知之故，有此詔。
0083:又詔曰：「頃以林衍叛逆，乃命將出師，撫定爾國。今罪人殲滅，卿宜奠居舊京，東方無事矣。然念罹玆變故，東土之人，不無驚擾，自玆以往，卿其保全生聚，諭以朕意，毋或妄生猜釁，各安其業。」又詔曰：「近以高麗權臣構亂，乃遣兵東下，唯林衍是問。不意脅從詿誤之人，妄自疑懼，往往逋竄未出，或逃往他境，因爲叛逆。朕之素心，務在輯寧爾邦，詔諭之後，有能自新復歸本國，其已往之愆，咸當矜釋。其中雖有早曾背主，逃匿爾國中者，亦令安業爲民，不許各主認識，如或不爾，雖悔可追？」王遣員外郞朴天澍，持帝詔，往諭三別抄。丁巳，金方慶，與賊戰于珍島，阿海怯懦不戰。賊圍方慶，將軍楊東茂救之，賊解圍去。是年，構屋于泥板洞，權安世祖、太祖梓宮，及奉恩寺太祖塑像、九廟木主。
0084:〈世家卷第二十六〉
fascicle:027
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:元宗三[编辑]
0003:十二年[编辑]
0004:○(辛未)十二年春正月己巳，削孔愉、安世貞職。又以阿海畏縮不救，遣將軍印公秀如蒙古以奏，帝免阿海職召還。庚午，門下侍中李藏用，叅知政事崔瑛，坐與謀林衍廢立，免。朴天澍至珍島，賊迎致碧波亭宴慰之，潛遣兵船二十艘，掠官軍，奪一艘，殺九十餘人。辛未，以茶丘叔父僕射致仕洪百壽爲樞密院副使，致仕。丙子，不花、孟祺等還，王使樞密院事金鍊伴行，仍請婚，表略曰：「臣頃當親覲之時，深沐至慈之眷，覬將嫡嗣升配皇支，尋蒙領許於結褵，誠滴我願。却諭言『還而就陸，更請斯來。』自聞天語之丁寧，曷極臣心之慶抃？旣還歸於本國，方徙處於古都，而令世子，復詣於天庭，以告端由，時則新居，曾未遑於營緝，卽於睿鑑恐將謂之遽忙，以此稽留未能敷奏。伏望，俾諧親好於附䟽，永固恩榮於庇本。」又奏云：「詔旨所諭，發遣南宋船事。頃當承問，對以『嘗有宋商舶往返，距今十年，未曾見來。』適於年前，有一舶到于我境，小邦執事慮於睿鑑，將謂從前絡繹往來，而敢匿其情，不以實陳，議欲送還。而臣不卽禁沮，以至無狀，伏冀聖慈。其日本歲貢事，一如前次表奏。詔旨所諭，爭先自效，願赴事功之人，此殆是小邦之有宿憾者，圖欲買恩於上國，而生事于此土耳，伏冀聖慈。自今凡事，一委小邦，以觀其效。其詔云：『若輩小人，於卿猶擅廢立，況此後，於卿子孫，豈肯盡心輔佐？』仰承諭旨，益感聖恩。其首謀廢立事，侍中李藏用，叅知政事崔瑛，已皆黜職。」時，蒙古中書省，請於高麗置屯田經略司。王寄書中書省曰：「竊聞，有人請於小邦置屯田，未知信否。小邦自林衍逆命，王師問罪時，有不軌之人，妄自疑懼，遂構亂而南下，又有宿憾於小邦者，幸其本國之有難，因利乘便，方小邦，去水就陸之時，放兵大掠，由是，中外嗷嗷愁怨。今又因逆賊之未除，王師猶在於南鄙，小邦人民，外則勞於逆賊攻討之事，內則困於兵馬資粮之費。而內外蓄積，去年爲逆賊偸掠無遺，粗得出居臣民，其將保喘供職難矣。而此輩人有是請，蓋嘗狃于去年，亦欲東來，名爲屯田，而實欲殘害。乃以小邦之所難堪者，多般乞請。萬一朝廷聽從其言，則彼必恣行侵害，靡所不至，小邦人民，殆無孑遺矣。小邦今已欽奉詔旨所諭資粮事，已差遣諸道勸農使，盡力措辦，伏望諸相公，善爲敷奏，以遏奸人屯田之請。」初郞將李瑛逃入蒙古，奏曰：「本國有司天監伍允孚能曉天文，郞將金希牧手能裂石。」帝因不花之來召之，王命皆遣之。己卯，蒙古遣日本國信使秘書監趙良弼，及忽林赤、王國昌、洪茶丘等四十人來，詔曰：「朕惟，日本自昔通好中國，又與卿國，地相密邇，故嘗詔卿，道達去使，講信修睦。爲渠疆吏所梗，不獲明諭朕意，後以林衍之故，不暇及。今旣輯爾家，復遣趙良弼充國信使，期于必達。仍以忽林赤、王國昌、洪茶丘，將兵送抵海上，比國信使還，姑令金州等處屯住。所需粮餉，卿專委官赴彼，逐近供給，鳩集船艦待於金州，無致稽緩匱乏。」王迎詔于郊，茶丘見王不拜，又出示中書省牒曰：「據洪茶丘告說，父洪福源欽奉累朝聖旨，王國有父母兄弟親屬，曾敎取發。今有叔父洪百壽等五戶，尙未曾得。今欽奉聖旨，洪百壽等幷取發來。壬午，趙良弼請與倖臣康允紹偕行，王不得已從之。丙戌，朴天澍還自珍島，賊勒留伴行客使杜員外，以詔還附天澍曰：「此詔非諭我也，不敢受。」答&#91;1&#93;國書曰：「惟命是從。」密城郡人方甫、桂年、朴平、朴公、朴慶純、慶祺等嘯聚郡人，將應珍島，乃殺副使李頤，遂稱攻國兵馬使，移牒郡縣。遣其黨殺淸道監務林宗〈一作崔良梓〉，淸道郡人詐降，飮以酒醉而殲之。時密城人趙阡爲一善縣令，賊召阡，約與同叛，阡從之。尋聞其黨殲於淸道，乃與郡人孫逸，謀殺賊魁。按察使李敖〈一作李淑眞〉，與金州防禦使金晅、慶州判官嚴守安，領兵奄至，阡等斬方甫等降，賊遂平。丁亥，流前平章事柳璥于哀島。己丑，遣朴天澍如蒙古。癸巳，官奴崇謙、功德等聚其徒，謀殺達魯花赤及國中在位者，往投珍島。隊正宋思均告變，王命將軍崔文本、曹子一鞫之，俄而祗候辛佐宣見閭巷七八人偶語，奔告于王曰：「事急矣。」時日將暮，宰樞及承宣、重房、內侍、茶房相顧失色，計無所出。王遣知樞密院事李玄原，上將軍鄭子璵，請救於脫朶兒，脫朶兒與洪茶丘等會宰樞，捕崇謙等十餘人按問，皆服。
0005:二月乙未朔，崇謙等四人棄市，餘悉釋之。拜宋思均攝別將，賜銀甁、羅絹等物。己亥，遣上將軍鄭子璵如蒙古，告方甫、崇謙之亂。辛丑，窄梁防戍蒙古兵入大部島，侵奪居民，民甚怨之，大部人聞崇謙等起，遂殺蒙古六人以叛。水州副使安悅率兵討平之，進悅秩五品。癸卯，都兵馬使言：「近因兵興，倉庫虛竭，百官祿俸不給，無以勸士，請於京畿八縣，隨品給祿科田。」從之。自權臣誅夷，諸王及寵臣李玄原、康允紹、李汾禧、金自貞、李汾成等，爭先請王，受其田園，至是，宰樞又請收之，悉屬迎送庫，以充國用。王大怒，欲罪先發言者，勑問堂吏，崔承的對曰：「廟議皆如是，臣不知先發言者。」三別抄寇長興府兆陽縣，虜掠甚衆，焚燒戰艦。防禦都領陳井，素業儒者，自募從軍，沉湎酒色，不修武備故敗。丁未，忠淸道按察使洪子藩，交州道按察使盧文佐等復命，王親問民閒疾苦。戊申，燃燈，王如奉恩寺，會楮市橋邊，民家三百餘戶火，乃除燃燈伎樂，但謁太祖眞殿。辛亥，脫朶兒告王曰，我兵之戍南方者，侵掠州郡，民不聊生，宜遣使安撫，於是，遣張鎰于慶尙道，朱悅于全羅道，郭汝弼于忠淸道。乙卯，設消災道場于本闕。遣將軍印公秀，寶城千戶等如蒙古，請罷屯田，表曰：「今聞，上朝發遣種田軍人。玆事非敢有辭於違拒，但小邦蓄積，方就陸時，悉爲逆賊攘奪，又因供億王師，罄盡無餘。時則留屯軍馬所須，亦於中外人民，家歛戶収，甚爲艱難，設有種田軍又至，則農粮旣乏於此，時穀種更求於何處？乃如耕牛，元來不畜，況城中居民，鮮有畜使者，當索於外邑。然小邦忠淸、全羅道，方困討賊，徵索未便，唯慶尙道，儻可得致，斯亦不多耳。然則上供之事，豈唯難於成辦，東作之師，亦懼罹於歉艱。擬令世子，權攝國事，凡小邦情狀，筆所未到者，近當三月，跨馬，躬自朝于天陛，一皆敷奏，惟是賤介之陳諗，冀垂憐察。丙辰，右副承宣洪文系辭，以洪子藩代之。命有司，歛銀布于百官有差，以充親朝之費。庚申，以朴之亮爲水路防護使，率兵赴慶尙道。是月，脫朶兒爲子求婦，必於相門，凡有女者懼，競先納壻。國家記宰相兩三家，使自擇焉，脫朶兒選姿色，欲聘金鍊女。其家已納預壻，其壻懼而出。鍊時入朝未還，其家，請待以成禮，不聽。國俗，納年幼者，養于家待年，謂之預壻。
0006:三月丙寅，蒙古遣忻都及史樞等，代阿海。詔曰：「朕嘗遣信使，通諭日本，不謂執迷固閉，難以善言開諭，此卿所知。今將經略於彼，勑有司，發卒屯田，用爲進取之計，庶免爾國他日轉輸之弊。仍復遣使持書，先示招懷，卿其悉心盡慮，裨贊方略，期於有成，以稱朕意。」又中書省移文曰：「欽奉帝旨，以忻都、史樞行經略司，於鳳州等處，營軍屯田。所有屯田牛六千頭，除東京等處起遣一半，餘三千頭，令經略司，受直王國和市。外農器、種子、蒭秣之類，及接秋軍糧，一就供給，無致闕乏。」己巳，東界安集使報：「襄州民張世、金世等，謀殺守令及吏士，事覺伏誅。其餘黨天瑞等，潛投古和州趙暉，請兵四百餘人，猝入襄州。誣以謀率人民徙居海島，驅掠知州及吏民千餘人，分載三船而去。」壬申，三別抄寇合浦，執監務而去。癸酉，鳳州經略司，以絹一萬二千三百五十匹來，市農牛。甲戌，移御南山宮。丁丑，蒙古中書省移文，禁國人貿易上國兵器及馬。壬午，樞密使金鍊還自蒙古，帝聞崇謙、方甫等謀叛，凡所奏陳，皆不允。甲申，三別抄寇東萊郡。癸巳，蒙古斷事官沈渾來，索軍糧。召還柳璥、兪千遇。印公秀還自蒙古，帝答&#91;1&#93;詔曰：「王所奏陳，朕悉知之。嚮王在國中，猶有姦人生事，今叛人未靖，王不可來朝。」於是，悉還百官所納銀布。是月，遣殿中監郭汝弼如蒙古，陳情表，略曰：「天使忻都、史樞至，聖旨所諭日本事。小邦今方去水就陸，盖欲悉心供職，其私日本而有以庇護者，寧有是理？但其俗，頑癡莫甚，慮當使臣之入也，接遇容有不謹。今又聖勑嚴厲，兢惶失措。庶將敬禀使臣之指揮，期於有成。又承中書省牒，鳳州屯田農牛、農器、種子、軍粮等事。若乃農牛，如前表奏，小邦京中鮮有畜使者，外方農民雖産之，饒者畜養亦不過一二頭。貧者多以耒耕，或相賃牛而使之。今外方牛畜，悉因全羅道糧餉轉輸，以至飢困損失者大半。農器則，小邦人民，元來未有贍庀者，此皆雖不得如數，倂當隨力供辦。種子則，百姓趂年畊作，以修貢賦，用其餘以爲糧料，稍存若干斗斛，以備明年耕種，以故雖或戶歛，殆是不多碩耳。軍糧則，大軍之後，小邦元來蓄積，除逆賊攘奪外，悉因供億留屯軍馬，及追討軍馬，罄竭無餘。中外臣民，徵歛者累度，猶不連續。且又汎計種子、蒭秣、接秋軍粮，凡幾萬碩，此則何從而致之耶？况今逆賊日益蔓衍，侵及慶尙道金州、密城，加又掠取南海、彰善、巨濟、合浦、珍島等處，至於濱海部落，悉皆怯奪，以故凡所徵歛，難於應副。而慶尙、全羅貢賦，皆未得陸輸，必以水運，今逆賊據於珍島，玆乃水程之咽喉，使往來船楫不得過行，其軍糧、牛料、種子，雖欲徵歛，致之無路。然不敢違命，當以力盡爲限，但念，所謂農器、農牛、穀種、糧料，則斯皆百姓之資生，如盡奪而供給，迺此三韓之遺噍，實荐飢以耗淪。愚情憫望之在玆，睿鑑裁量之何似。」
0007:夏四月丙申，分遣諸道農務別監，催納農牛、農器于黃、鳳州。庚子，或告達魯花赤脫朶兒曰：「本國之俗，以四月八日觀燈，竊聞有人，欲因此作亂。」脫朶兒信之，出舍城外，數日不還。辛丑，三別抄寇金州，防護將軍朴保與別抄，皆奔入山城，賊縱火剽掠而去。壬寅，賜靈光副使金須妻，米十斛，以表須戰亡之忠。丁未，追討使金方慶報：「珍島賊使人告忻都曰：『有密議，請官人暫臨小島。』忻都曰：『我不受帝命，何敢入？』賊又請具酒殽&#91;2&#93;來饋，乃許之。」忻都奏帝曰：「叛臣裴仲孫稽留使命，負固不服，乞與忽林赤、王國昌，分道追討。」帝從之。壬子，蒙古遣永寧公綧之子熙、雍等二人，領兵四百來，討珍島。乙卯，脫朶兒承帝旨，與宰樞，斬唐城人洪澤，杖其黨洪均庇等充驛吏。治殺窄梁防戍軍之罪也。丁巳，蒙古遣周夫介來，詔曰：「據忻都、白羊奏請，添遣軍馬，比及暑雨前，討平逆賊，朕以爲，暑雨之前，軍馬未能到彼。卿宜於旁近，簽軍六千人，分附攻取珍島。若事早畢，於卿百姓便益。」中書省移文曰：「珍島賊黨，虜掠官民，陷沒諸島三十餘所，其力漸盛。明見虛行調發，不肯實心投拜，便合急攻，以除巨害。若至暑雨時節，卒難收取，除珍島邊見有兵船二百六十艘，令本國添發兵船一百四十艘，更乞增兵幷力攻賊。其合用軍餉、什物，委官盡力供頓，毋致失誤。」是月，斷事官沈渾還，上表略曰：「前次，使臣忻都等奉傳聖旨。諭以屯田事，此盖皇帝矜恤小邦，將省軍糧、蒭秣之供給。令就小邦，和市農牛三千，玆事雖不受直，皇帝有命，敢不盡力供辦？況送官絹，以充其直，感戴悉深，經略使史樞與忽林赤、趙良弼、王國昌、洪茶丘等，議農牛、農器、種子，必定其成數，多般詰責，玆用約以農牛一千一十頭、農器一千三百事、種子一千五百碩。尋委中外，當及農時，又於今年內，續後須索，僅可得農牛九百九十頭，以定其數。使臣沈渾繼至，復諭之以農牛等事。竊念，向件元約數外，農牛、農器之今未足辦者，漸次當依元數。其軍馬接秋糧餉，限以力盡，不令受飢。噫此百姓，皆是皇帝之百姓，迺此農牛、農器、種子，一皆收奪，使失其業，則恐百姓決定飢死。其又在此者，役煩力竭，不堪困苦，而從逆賊者，靡有歉艱，則焉知愚民有所貳於彼哉？聖鑑若知如此，必曰『何不揆力陳實，早達宸所，使我百姓至於此極？』然則，誰當任其責？玆用昧死，庶幾一曉于哀悰。」
0008:五月癸亥朔，洪茶丘領兵，討珍島。是日，脫朶兒與宰樞，閱兵于郊，凡五百餘人。其都領、指諭，給馬人一匹，軍卒每十人，給馬一匹，及行，軍卒多掠取行人馬。脫朶兒問曰：「宰樞子弟，有從軍者乎？」答&#91;1&#93;云「無。」脫朶兒乃令宰樞，各出馬，給軍官。甲子，加發京軍，又調忠淸、慶尙道軍，以濟師。乙丑，親醮三界于本闕。壬申，邊亮、李守深等領舟師三百，討珍島。乙亥，門下平章事金佺卒。丙子，周夫介還，王遣使伴行，上表陳謝略曰：「推仁恤難於下藩，意存除害，易帥揚威於南島，命促赴功。臣方出古都，忽遭頑賊，豕涉波而竊地，螗拒轍以欺天。閫略無良，旣經年而莫制，舟師已老，徒曠日以相持，豈意陛下尋選將以代之？又遣周夫介，諭臣以比及霾熱已前，當於側近軍民，起發六千人，分附攻取。仰窺明訓，深感至恩，於是，委諸中外，依數調發，亟令進討。」丁丑，金方慶、忻都、茶丘、熙、雍等率三軍，討珍島，大破之，斬僞王承化侯溫。賊將金通精，率餘衆，竄入耽羅。庚寅，監試放榜，蒙使趙良弼、焦天翼等往觀之曰：「眞盛事也！吾等聞之久矣，今得見之，其於亂離，不墜文風如此，良可嘉也。遣上將軍鄭子璵如蒙古，謝平賊。」仍奏曰：「賊船頗有逋漏者，禍燼尙存，且逆賊妻息、族類，甘伏其辜。但大小人民，先出古都，其父母、親屬、奴婢被賊劫掠者，今復爲官軍所獲，盡歸上朝，伏望聖慈，敦諭將帥，悉令復舊。」
0009:六月甲午，王如奉恩寺。丙申，蒙古遣斷事官只必哥等六人來，詔曰：「卿嚮遣印公秀奏曰：『小邦蓄積，就陸之日，悉爲逆賊攘奪，又因供億王師，罄盡無餘。歛及中外臣民，甚爲艱窘，而又耕牛不畜，難於徵索。』乃勑有司，前往體問。卿方上表謂『軍馬接秋糧餉，限以力盡，不令受飢，屯田農牛、農器等，漸次當依元數。』則前奏豈非虛妄？且匹夫一言不誠，尙恐不爲人所信，卿一國臣民之主，敷奏不實可乎？爾後愼勿如此。卿又云：『吾之民亦是皇帝之民也，使其失業，不堪勞苦，則恐有貳於盜賊，若不揆力陳實，早達于宸所，以至困窮，誰任其責？』盖由爾國不逞之人，肆爲叛逆，以致軍民之勞。旣爲一家，初無內外之閒，如撫定之後，豈坐視人民困苦，而不加恤哉？尙體至仁，益殫誠赤。」中書省移文曰：「宣使沈渾回賫表文曰：『襄州天瑞等，縛打官員，詐稱謀入水內。』據取納官之辭，悉剃頭，驅虜百姓，入古和州。』欽奉聖旨，差官前去取問。幷王京避役犯罪之人，多竄于西京，亦令差去使臣，徇問是實，分付王國，請各差官，一同取問。」又曰：「聞前大卿閔昉，能治人手足疾，可速遣來。」昉素無行義，坐法免廢錮累年。聞帝有足疾，見達魯花赤沈渾，妄言能醫術，渾信之，達于帝而召之。授尙書左丞以遣之。己亥，遣世子諶，入質于蒙古，尙書右丞宋玢，軍器監薛公儉，戶部郞中金㥠等二十人從之，又命樞密院副使李昌慶，調護其行。表奏云：「自臣至于輔相，欲令子弟相逓入侍，而先遣世子與衣冠胤冑二十人，衙內職員百人進詣。」丁未，王受菩薩戒于內殿。戊申，只必哥還，上表略曰：「小邦元來蓄積，悉爲逆賊所攘，粗有所遺，供給年前大軍，後又以供留屯軍馬，殫竭無餘。收歛內外臣民，至于累度，猶不能繼。且聞憸人有言：『小邦尙有軍糧多蓄。』請使臣審閱內外，驗其實否，亦不聽。今下詔云：『敷奏不實，愼勿復爲。』及斯言之聆禀，無所措&#91;3&#93;以震惶。其糧料之有無，漸當採實。」又報中書省曰：「前此，小邦避役犯罪而逋逃者，表奏乞令推究，皇帝聖慈，特遣斷事官只必哥就鞫。時有李黃秀，乃逆臣林衍妻姪與衍，同謀廢立，又與惟茂，謀拒王師，不出古都。陪臣洪文系、宋松禮等，誅惟茂，流黃秀于珍島，後以三別抄向其地，徙黃秀拘于羅州。黃秀，自獄中解鏁而逃，走入上國，今年隨洪茶丘以來，恣意肆惡，奪人田民。及攻珍島，驅掠男女百餘人，攘奪衣服百五十餘件及米麥，又奪戰艦，仍脅船軍、蒿工等，滿載而還。其罪惡，當置於法，第緣投托官軍，不敢致詰，徒自腐心，會有斷事官只必哥與脫朶兒，推究其罪，一皆自&#91;4&#93;首。然未敢自斷，上奏宸聽，以俟帝命，伏望丞相閣下，善爲敷奏斷罪，鑑戒諸人。」遂遣大將軍郭汝弼，國子博士魏文愷，偕只必哥往西京，推究逃民。乙卯，蒙古遣必闍赤黑狗、李樞等七人，來索宮室之材，又以省旨，求金漆、靑藤八郞虫、榧木、奴台木、烏梅、華梨、藤席等物，王報中書省曰：「今奉省旨云：『王國未平，聖慮憐憫，今歲朝幣，不須進奉。所用金漆良多，今遣必闍赤往取。』竊念，小邦所貯金漆，就陸時散盡。且其所産南方海島，比爲逆賊往來之所，當更乘閒，往取奉獻。先將所有十缸以進，其瀝汁之匠，當就産地，徵來起遣。又黑狗口宣榧木，土人謂之白木，問其産地於樞，則云昇天府之今要島也。其靑藤、八郞虫，亦出於此，又於珍島、南海等處，皆産焉，其榧實、桐栢實，亦産此地。距王京千餘里，難以立致。樞不自往見而返，玆與達魯花赤，並差人，視其有無，待還具奏，先以收取色狀榧木若干&#91;5&#93;片奉獻，八郞虫則，樞初言産於喬桐郡，今使人往取，則無有也，又云，出於今要島，當復遣人就審，其奴台木、海竹、冬栢、竹簟，輒隨所有以進，烏梅、華梨、藤席，元非所産，昔於西宋商舶得之，粗有若干，並此進奉。」
0010:秋七月丙寅，只必哥至西京而還，時古和州趙暉，自蒙古來，以詔授只必哥曰：「襄州人實自納款于上朝，非我驅迫其民也。吾以此奏于帝，受詔而來。」只必哥推刷西京逃民而來，西京，又欲割西海道銀波莊、三進江爲屬縣，王又報中書省曰：「銀波莊、三進江，本西海道所屬，今西京人托言：『頭輦哥國王來在西京時，已籍兩處人民。』是其妄言明矣。年前頭輦哥班師，至今年正月十五日，有西京百戶福大始至其處。脅其人民而開剃，則時有先後，理有曲直。伏冀，一依帝命，使彼人民，悉復屬款。」
0011:八月壬辰朔，日食。丙辰，門下侍郞平章事蔡楨卒。丁巳，蒙古吐蕃僧四人來，王出迎于宣義門外。是月，鄭子璵還自蒙古，中書省移文曰：「今奉聖旨，自江華島爲賊人驅去百姓，其父母妻子，許令相認復舊。除賊人家屬、奴婢，分給戰土外，據珍島元有百姓，俱敎家屬圓聚，明白分付本國。仍將珍島百姓，起移王京附近之地，耕種安業。」王乃諭元帥忻都，令還脅從者，忻都不聽。王遣印公秀如蒙古，復奏云：「逆賊所脅，無罪之民，父母、子女、夫妻，旣蒙聖恩，聽還本國，擧國感激，咸望更生，今官軍乃謂：『所脅之民，祖孫、舅甥、叔姪、兄弟、姉妹及奴婢，聖旨不錄。』略不容釋。向件被執之民，相與號跳哭泣，而相告曰：『不曾表請珍島之民，憫其無罪，皆許復舊，吾屬何罪，獨不放釋？』伏望聖慈，更下明勑，咸使復舊。」又上中書省書云：「伏蒙諸公，咸賜矜憐，導宣聖澤，逆賊之民，許令復舊，擧國感仰，然其脅從臣民親屬，方離亂時，或有來此，或有往彼，抑因事故，未得徑出，而擧族遇脅者，今官軍皆以爲逆賊之類，不許放歸。輒於聖旨未降前，分取人物，各自散住於全羅、慶尙、王京、黃、鳳州等處，或相爭匿於旁近，或先潛送于上朝，雖有親戚，不得相見，何由識認？或自別島他邑，入珍島而見獲者，或官軍，分往別島他邑，而驅捉者，名雖揀&#91;6&#93;給，其實不曾圓聚一處，窮詰許放。又若奴婢，各從其主者也，當其主順命就陸，乃因打疊家産，而還江華者，悉被驅去。今皆分執，同于逆賊之屬，則蒙聖恩而復舊者幾何？且珍島百姓之家屬，元不申請，而猶許放免，自江華順命出陸臣民家屬，尤所矜憐，而未免拘繫。雨露之澤，始優渥而今也漸希，籠檻之囚，初懽呼而卒乃啜泣，良可矜哀，伏望，僉垂惻隱，善爲敷奏，無辜之民，悉令還本。」又上陳情表，略曰：「切以小邦，元來倉廩所蓄旣薄，自年前出來上朝軍馬，至今留屯，初以百官俸粟，供給而不足，繼歛兩班百姓之戶者，至于四五度。今接秋，中外所供軍馬料，以上朝碩數之，則無慮十五餘萬。始則耐忍艱苦，今則絶不能輸納。今有追討使金方慶報云：『界內百姓，皆食草實木葉，雖有徵索，勢無可爲者。』且見今官軍六千，而科施赤則不得細諳其數多少，外有官人、扎撒赤、首領官、令史，幷官軍家屬及其兄弟，逓番往來者，悉令給料，至乃攻破珍島後，驅掠人物，亦令給糧。今計正軍六千人所帶馬，率以一人三匹爲計，則凡一萬八千匹，一匹日支&#91;7&#93;五升，自十月至明年二月，則當用上朝碩十三萬五千，而本國碩則二十七萬矣。加以四千農牛料，一首日支&#91;7&#93;五升，自十月至明年三月，以上朝碩計之，三萬六千，本國碩則七萬二千。然則，小邦百姓飢困，固不假恤，官軍所須亦必匱乏。欲陳情實，則恐有𦇯縫之責，姑忍稽留，則事勢至於窘急。伏望，曲賜矜憐，許令蠢蠢之遺黎，獲保緜緜之餘喘。」
0012:九月庚午，宰樞與脫朶兒，往忻都屯所烏山，請還逆賊外人民。忻都堅執不許，脫朶兒稱聖旨力詰，稍令揀&#91;6&#93;出。丙戌，幸王輪寺。
0013:冬十月丁酉，赦曰：「朕以凉德，臨莅三韓，十有二載。今者復都舊京，庶欲萬世延基，而災變連年。朕心兢省，欲以恩宥，覃及中外。斬絞二罪以下，咸赦除之，戍濟州戰死將軍高汝霖，靈光副使金須，及從討逆賊京外別抄之子，超資賞職。無子者復其父母及妻。其自賊中歸順人，有職者還職田，軍人還田丁，雜類人從願，特加優恤，其從賊之徒，賊平之後，潛還鄕里者，亦各勿問，俾安其業。將軍玄文奕妻，直學鄭文鑑妻，投水亡身，不爲賊所汚，節義可尙，宜超等封贈，官其子孫。」己亥，王以天變，設金剛法席於內殿。達魯花赤脫朶兒卒。脫朶兒沉重寬厚，撫恤人民，聽斷明白，未嘗枉法，王亦甚重之。及疾作，國醫進藥，脫朶兒却之曰：「我病殆不起，若飮此而死，則讒構爾國者，必曰高麗毒之。」遂不飮而卒，國人惜之。辛丑，李昌慶還自蒙古，帝許世子婚。壬寅，設消灾道場于本闕。甲辰，副達魯花赤焦天翼曰：「兵器不可畜於私家。」收國人攻珍島兵仗，悉輸于鹽州屯所。
0014:十一月甲子，親醮太一于本闕。癸未，遣李昌慶、文宣烈如蒙古，賀正，仍謝許世子婚，且奏云：「逆賊餘種逋入濟州，橫行於諸島浦漵閒。慮將復出陸地，乞令殄滅。」又上書中書省，請還我國逋逃人口。丙戌，追討使金方慶還，以功加守太尉、中書侍郞平章事。
0015:十二月甲午，忻都自鳳州來，詰王曰：「軍馬多飢斃，粮料不繼，何也？」忻都以此籍口，而其實聽讒，欲覘國中也。於是，有司督輸軍粮，道路悠遠，人皆苦之，金方慶請移屯鹽、白州。己亥，蒙古遣使，告建國號曰大元。癸卯，親設消災道場于本闕。丙午，忻都使人來言：「馬飢多死，難移鹽州。」於是，有司更督科歛。時國家府庫匱竭，供給不支，經略司報于元曰：「兩差使人，催取糧料，寂無輸轉，牛馬羸瘦，僵仆者十二三。」卽將先到種子四百餘碩，支給飼秣，尋復盡死，若又供運不繼，恐牛馬盡斃，有誤春作，元又移牒，督之。丁未，忻都移屯鹽、白州。己未，盜竊除授大寶。
0016:十三年[编辑]
0017:○(壬申)十三年春正月庚申朔，白羊至自南，甲子，北還，珍島士女，被擄而去者甚多。丁丑，趙良弼還自日本，遣書狀官張鐸，率日本使十二人如元，王遣譯語郞將白琚，表賀曰：「盛化旁流，遐及日生之域，殊方率服，悉欣天覆之私。惟彼倭人，處于鰈海，宣撫使趙良弼，以年前九月到金州境，裝舟放洋而往。是年正月十三日，偕日本使佐一十二人，還到合浦縣界，則此誠由聖德之懷綏。彼則嚮皇風而慕順，一朝涉海，始修爾職而來，萬里瞻天，曷極臣心之喜？玆馳賤介，仰賀宸庭。」辛巳，元移鳳州屯田于鹽、白州。分遣程驛蘇復別監于諸道。甲申，遣齊安侯淑，樞密院副使宋松禮如元，賀建國號表曰：「三百有旬之成歲功，自正朝而爲始，六十餘卦之備易道，從乾象以起初。一言以興，四德之長，惟萬國之攸戴，在百王以莫高。猗歟！允正其名，屬我大明之代。鳳傳景詔，喜不外於海東，燕賀誠心，庶得先於天下。丁亥，門下侍中李藏用卒。
0018:二&#91;8&#93;月己亥，世子諶至自元，帝遣斷事官不花、馬絳等偕來，中書省牒曰：「據世子諶云：『吾父子相繼朝覲，特蒙恩宥，小邦人民，得保遺噍，感戴之誠，言不可旣。諶連年入覲，每荷皇恩，區區之忠，益切致効。惟彼日本，未蒙聖化，故發詔使，繼耀軍容，戰艦兵糧，方在所須。儻以此事委臣，庶幾勉盡心力，小助王師。』都省奏奉聖旨，敎世子，親自去者，敎尙書省馬郞中，做伴當去者。」時世子久留燕京，從者皆愁思東歸，勸世子以東征事，請帝而還。薛仁儉、金㥠等不可曰：「世子在此，將以衛社稷也，今請此事以還，則如本國何？」世子寢之。會林惟幹聞之，欲假此先請東還，復收所沒田民、財寶，世子知之，不得已請于帝，國人見世子辮髮、胡服，皆歎息，至有泣者。壬寅，宴不花、馬絳。癸卯，燃燈，王如奉恩寺。大風環餠洞里，百餘戶火。甲辰，置戰艦兵糧都監，又置鈿函造成都監，以皇后欲盛藏經而求之也。壬子，以洪文系爲樞密院副使。戊午，元遣使于塩、白州，相移屯之地。
0019:三月丁卯，以琴熏爲濟州逆賊招諭使。庚午，元中書省遣嶽山、李珪與李樞，來索大木。癸酉，分遣指揮使于諸道。三別抄餘黨寇會寧郡，掠漕船四艘。戊寅，地震。丙戌，太&#91;9&#93;廟成，奉安九室主。
0020:夏四月己丑，雨雹。庚寅，日本使還自元，張鐸伴來，宣帝命曰：「譯語別將徐偁，校尉金貯，使日本有功，宜加大職。」於是，拜偁爲將軍，貯爲郞將。甲午，遣御史康之邵護日本使，還其國。戊戌，殞霜。癸卯，元遣李益爲達魯花赤，王迎于城外。庚戍設消災道場于本闕。甲寅，太白經天。丙辰，以旱雩。丁巳，遣諫議大夫郭汝弼如元，請減軍料，表曰：「近承省旨，據鹽、白州等軍奏請，令每軍一名，添支粮一，每月通支&#91;7&#93;四。小邦元來百姓凋殘，不得力農，自家朝夕，猶且難給，况出水以來，軍馬粮料，急於中外，收歛甚艱，而前年四月，斷事官沈渾至聽憸言，苛責甚厲，謂須無致闕乏，而令表奏云：『限以力盡，不令受飢。』不敢違忤，復於中外，徵索到底，用以供給。然此亦約限年前，接秋而止耳，謂當冬月，必蒙蠲省，又令自十月，至今年接秋供餉，艱窘滋甚。其庚午，年，至今年四月晦，已曾應副軍粮十萬九千一百九十九碩六，馬牛料四十三萬二千五碩六，王京館供對使臣米，一萬七千一百五十一碩，種子一萬五千碩，其糧料碩，委細數目，具在別錄呈俵都表。百姓早已飢困，惟是前數，恐不能接秋，况復添乎？且一月三不爲不足，但以珍鳥旣破後，多獲人物，爲其畜養，有是請耳。嘗蒙聖慈，令輸東眞料米七千碩，添助粮料，感荷殊深，遣人往審，輸來道塗，遼遠險阻，空曠無人，海陸俱爲未便，加以小邦，馬牛寡少，凡所輸中外粮餉，人自負戴，則其往東眞，輸致甚難。今此困窮情狀，不得預奏，而設有後責，何辭以對？四海旣爲一家，則上朝軍馬，洎玆土百姓，皆一皇帝之人民，安有逋逖耶？伏望，念可哀之狀，推同視之仁，許從便近以轉粮。倘紓民困，當與孑遺而延喘，永沐聖恩。」
0021:五月戊午朔，以大將軍曹子一爲慶尙道安撫，代朱悅。庚申，雨。辛酉，全羅道按察使報，三別抄寇大浦，掠漕船十三艘。乙丑，設金經道場于本闕，以禳&#91;10&#93;星變。慶尙道按察使執送耽羅賊諜二人。丙寅，琴熏還自濟州。熏初過楸子島，賊徒殺熏從者，又拘留電吏，濟州賊奪熏大船，給小船遣還，殊無降意。庚午，世子遣使諸道各三人，巡視兵糧所出田疇。甲戌，設消災道場于本闕。丁丑，三別抄焚掠耽津縣。甲申，遣閤門副使琴熏如元，上表曰：「至仁釋罪，幸開宥於自新，逋賊執迷，猶肆驕而不服。前次，承都省奏奉聖旨降宣，差遣濟州招諭使閤門副使琴熏，散員李貞。以四月十五日，登船發去，値逆風，退泊甫麻島，逆賊金希就、吳仁鳳、田祐等船四隻來，奪其船，盡執人物，移載于爾船，收擥招諭文字，往告于濟州金通精。而希就等將琴熏等，遂至楸子島，留著看守，旣得廻報，希就等與琴熏等嫚罵曰：『爾等嘗遣人珍島，誘我綬其心，引大軍攻破。惟是父母妻子，人情最愛重，悉已驅掠而去，玆乃我輩怨入骨髓者也。今又欲盡滅吾屬而來誘，則爾等固當殄戮無遺，然若爾則今此事意，誰當往告者，玆用放爾。』因給朽毁小舠一隻，老水手一名，幷招諭文字送還。其一行內記官、電吏、梢工、引海等四人，皆殺之，餘外水手十人，亦欲殺之而牽去。琴熏等盤桓島中，而得水手之脫害者三人，以前月二十九日還來，卽令上朝，陳奏向件事由。伏望，俯收採聽，優賜矜從，分委戎兵，倘借赫威而致罰，克淸頑種，庶令遺噍以聊生。」
0022:六月戊子，王如奉恩寺。全羅道指揮使報：「三別抄賊船六艘，過安行梁而上。」京城洶懼。辛丑，王微行，受菩薩戒。壬子，遣郞將李有庇如元，上表曰：「力微除害，實慚奉職之無能，仁篤救危，唯恃銜恩之有自。玆忘嫌於煩黷，敢貢懇以籲呼。伏念，蚤幸觀光，方叨賜履，但有濟州逆賊，是年三月四月，侵掠于會寧、海際、海南等三縣之浦漵，奪諸州縣漕船，又於五月，會寧、耽津兩縣，大肆驅掠而去。凡前後所攘奪，船二十隻，穀米三千二百餘碩，殺害十二人，驅去二十四人。今有盧孝悌者，嘗附于逆賊，是月十四日，逃出來告云：『逆賊以船十一隻，分載兵三百九十人，謀取慶尙、全羅道漕船，且欲攻破沿海州縣。』以故沿海州縣騷動難安，如向表奏，慮將侵擾全羅州道戰艦造成役，乞令金州住在上朝軍馬分遣防禦。抑小邦兵卒，弓箭甲牟，悉曾見收，士多徒手裸&#91;11&#93;身，深爲未便。伏望，威先攻昧，德尙固存，减慶尙道之官軍二千，分全羅州以騎士數百，不止衛乎造舟之地，抑令防諸沿海之方。亟頒堅銳於我師，終許盪淸於爾寇。」別楮云：「臣兢惶隕越，謹重奏言。臣竊有開啓事段&#91;12&#93;，具呈于後，伏望聖慈，咸賜兪允。一，東寧府。前次經略司，分遣不多軍馬，而支應粮料，始自今年正月，至于三月十七日而止。曾禀聖旨，諭以一体供億，故留在鳳州軍五百餘人粮料，乞令東寧府應副，而未蒙憐察，反使王京供億，其得能辦，甚爲未便。乞依聖旨，卒令東寧府添助，一，鹽州、海州等處種田軍。年前，旣入處百姓家戶而經冬，春月，並當出歸農所，而便不離家戶者多矣，實百姓所悶望。乞令皆就農所，造家出住，毋甚煩擾。一，有自濟州出來者高允大等六人，年前九月初，到于追討使金方慶戲下，而欣篤官人累度傳諭，令發遣屯所。然時方招諭濟州人，而順命出來者，輒見縶於軍中，則彼人聞知，其謂如何？乞令禁約。一，曾禀聖旨，官軍供給，限以接秋，而農牛、農器、種子等事，早悉庀了，分付種田司，趂時耕播。今則大小麥已收，而禾穀向熟，穉者不過八月，其接秋粮餉，當限何月，乞降綸音。」乙卯，遣將軍羅裕，將募兵一千五百五十餘人，討三別抄于全羅道。時賊旣入濟州，築內外城，恃其險固，日益猖蹶，常出擄掠，濱海蕭然。
0023:秋七月甲子，倭船到金州，慶尙道按撫使曹子一，恐交通事覺，獲譴于元，密令還國，洪茶丘聞之，嚴鞫子一，馳聞于帝。己卯，遣大將軍金伯鈞如元，賀節日。
0024:八月丙戌朔，日食。元遣侍衛親軍千戶王岑，與茶丘議征取耽羅之策。茶丘表陳：「金通精之黨，多在王京，可使招之，招而不從，擊之未晩。」帝從之。茶丘乃遣通精之姪郞將金贊、李邵，賊將吳仁節族桓文伯等五人，使往諭之，通精等不從，留金贊，餘皆殺之。壬申，三別抄掠奪全羅道貢米八百石。丁酉，義州副使金孝巨等二十二人還自元，帝以我出陸，皆放之。辛丑，設消災道場于本闕。庚戌，大府注薄姜渭贊、文習圭等，以大府虛竭，不堪徵責，祝髮而逃。
0025:九月甲子，宴達魯花赤李益及馬絳。丙寅，李益托遊禪源社，入江華，覘虛實。戊辰，中道按察使報，三別抄寇孤瀾島，焚戰艦六艘殺船匠，執造船官洪州副使李行儉，及結城、藍浦監務而去。己巳，幸王輪寺。遣近仗將校于中道，探候賊變。庚辰，賜金滉等及第。
0026:冬十月癸巳，樞密院副使洪文系辭職，以邊胤代之。甲午，移御堤上宮，設百座道場。乙未，地震。己亥，洪茶丘殺曹子一。庚戌，幸堤上宮，設金經道場。辛亥，盜竊典牧庫銀十八斤。
0027:十一月己巳，三別抄寇安南都護府，執府使孔愉及其妻以去。多者大王使者來。乙亥，王宴使者，贈白銀、苧布。三別抄又寇合浦，焚戰艦二十艘，執蒙古烽卒四人而去。戊寅，遣中書舍人權㫜如元，賀正。三別抄寇巨濟縣，焚戰艦三艘，執縣令而去。賊船又來泊靈興島，橫行近境，王請五十騎于元帥忻都，宿衛宮禁。
0028:十二月壬辰，元遣李樞與蒙古二人來，索宮室材木。甲午，設消災道場于內殿。乙未，元以攻討濟州，詔王：「簽軍六千，水手三千。」己亥，分遣抄軍別監于諸道。庚子，洪茶丘自南道來，遂如元，王慰遣之。辛丑，命樞密院副使宋松禮，上將軍徐裕點兵。丁未，世子諶如元。庚戌，以宋松禮爲忠淸道指揮使。元復遣趙良弼如日本，招諭。
0029:十四年[编辑]
0030:○(癸酉)十四年春正月己未，遣使于慶尙道，督造戰艦。庚申，以門下侍郞平章事金方慶判追討使，樞密副使邊胤爲使。壬戌，元使來，王迎詔于宣義門，其文，用新制蒙古字，人無識者。使者云：「因林惟幹所奏，求火熊皮也。」癸亥，遣帶方侯澂，諫議大夫郭汝弼如元，謝許世子婚。甲子，以元傅、張佶並爲中書侍郞平章事，金鍊知門下省事，尹君正，守司空。丙子，全羅道防護將軍文景秀報：「賊船十艘，侵樂安郡。」壬午，馬絳與大將軍宋玢，巡視近道戰艦。三別抄寇合浦，焚戰艦三十二艘，擒殺蒙古兵十餘人。彗星見于東方。
0031:二月乙酉，黃、鳳州經略使差人，賫元詔來，令僧徒出迎，其詔云：「禁軍士搔擾僧舍，損毁經像，使之安心作法。」丁亥，置寺院造成別監。己丑，洪茶丘還自元，與達魯花赤李益及馬絳等詣闕，議出軍。壬辰，遣水路監船使，率戰艦南下。丙申，忻都、劉統領，萬戶鄭溫、朴古大等，來自鹽州屯所，傳詔二通。一，以忻都等領軍，討耽羅。一，禁官軍，擅奪良家女爲婢，又聽自制兵仗，從王請也。丁酉，燃燈，王如奉恩寺，以國家多故除伎會，但於寺門外設燈。庚子，內莊宅告匱，闕御飯米一夕。癸卯，中軍行營兵馬元帥金方慶率精騎八百，隨忻都等，討三別抄于耽羅，王授鉞遣之。辛亥，李益禁左倉頒祿，王曰：「左倉陪臣俸祿所在，非官人所知，吾將奏于帝。」益乃止。癸丑，以大將軍金伯鈞爲慶尙道水路防護使，判閣門事李信孫爲忠淸道防護使。以簽書樞密院事許珙爲蔚陵島斫木使，伴李樞以行。王奏請罷蔚陵斫木，減洪茶丘麾下五百人衣服，平三別抄後，濟州人物勿令出陸，依舊安業，帝皆從之&#91;13&#93;。
0032:三月辛酉，李益以西海道戰艦多敗沒，囚按察使禹天錫。庚午，馬絳還，以大將軍宋玢伴行。皇后嘗求見洛山寺觀音如意珠，使玢獻之。癸酉，元帥金方慶報：「賊入耽羅縣，殺防守散員鄭國甫等十五人，擒郞將吳旦等十一人。」趙良弼如日本，至大宰府，不得入國都而還，乙亥，王引見勞問，贐白銀三斤、苧布十匹，達魯花赤李益亦贈以物，良弼曰：「此汝侵割高麗而得也。」不受而去。己卯，西海道戰艦二十艘至伽耶召島，遇大風敗沒，南京判官任恂，仁州副使李奭，錄事裴淑及篙&#91;14&#93;工，水手等一百十五人溺死，慶尙道戰艦二十七艘亦敗沒。壬午，元使來，索御床材香樟木。
0033:夏四月癸未朔，元帥金方慶奏曰：「忻都令曰：『征討軍糧，必使足支三月。』如充此數，須以全羅州祿轉補之。」王問計於宰樞，皆曰：「出都以來，諸道漕穀皆耗，倉庫虛竭，經略司及諸般供億，尙不能支&#91;7&#93;。請以慶尙道庚午，、辛未，兩年租稅，輸助軍粮，全羅州壬申，年祿轉，悉令上納。」從之。戊子，隕霜。甲午，親醮三界于本闕。丙申，王以天文屢變，設消災道場於本闕，命放囚。戊戌，雨雹。丙午，幸賢聖寺，集五敎、兩宗僧徒，設道場於男山宮，以祈平賊。庚戌，金方慶與忻都、茶丘等，以全羅道一百六十艘、水陸兵一萬餘人至耽羅，與賊戰，殺獲甚衆，賊衆大潰。斬金元允等六人，分處降者一千三百餘人于諸船，其元住耽羅者，按堵如故。於是賊悉平，使將軍宋甫演等，留鎭而還。
0034:五月戊午，親醮十一曜于本闕。庚午，親設消災道場三日。壬申，元冊封皇后、太子，遣使頒詔。乙亥，金方慶遣其子綬及祗候&#91;15&#93;金瑊，別將兪甫等來告捷，群臣表賀平賊。己卯，命判事朱悅伴元使，採金于南方。庚辰，以光州無等山神陰助討賊，命禮司，加封爵號，春秋致祭。
0035:六月壬午朔，遣大將軍金綬如元，告平耽羅賊，表曰：「海寇方熾，緜國病以彌留，王師所臨，仗天威而盡盪。伏念，專沐至仁，出居舊壤，顧因逆種，嘗圖&#91;16&#93;構亂以肆驕，籲及嚴宸，至許興亡而伐罪。雖巨魁，敗散於珍島，迺餘種逃奔於乇羅，何期睿意之憐察，更遣官軍而殄殲。然萬里水程之險艱，勢難輕涉，故三軍木道之征進，慮或何如。五月二十四日，金方慶牒報云：『四月二十八日，大軍旣入濟州，處置逆徒，而一境底平。』則此盖仰賴皇靈，奉承天祐。戰艦得順風而前壓，頑民如槁葉以掃除，捷報亟傳，輿情擧喜。而臣克淸大憝，感聖德之遐覃，永保殘區洎遺黎而更活。一心効職，萬壽爲期。」癸未，王如奉恩寺。甲申，安南副使孔愉、洪州副使李行儉，自賊中還，王引見慰諭。丁酉，元帥金方慶凱還，王慰諭甚渥，手執紅鞓一腰賜之，大宴將士。戊戌，忻都將入京，王使大將軍朴成大，迎勞于郊。忻都怒酒薄，困辱成大，不入京遂還元。
0036:閏月丙辰，耽羅留鎭將軍宋甫演，得賊魁金通精屍，以聞。又搜捕賊將金革正、李奇等七十餘人，送于茶丘，皆殺之。元置達魯花赤于耽羅。己未，遣順安侯悰、同知樞密院事宋松禮如元，賀冊封。庚申，大雨傷稼。癸亥，王下旨都兵馬使及省臺曰：「中軍元帥金方慶、兵馬使邊胤，能誅除兇渠，功烈殊異，褒賞之典，速議以聞，其他將士軍卒，科賞條件，亦以論啓，是日，以金方慶爲侍中，邊胤判樞密，金錫爲上將軍、知御史臺事，羅裕、宋甫演，各爲大將軍。戊辰，茶丘自南道還。
0037:秋七月乙未，侍中金方慶被召如元，帝賜金鞍、綵服、金銀。庚子，遣上將軍金侁如元，賀節日。
0038:八月甲子，副達魯花赤焦天翼，以秩滿將還，享王于堤上宮。丙子，幸賢聖寺。丁丑，元命收別庫田租以充兵糧，王遣使諸道，收之。
0039:九月辛巳，焦天翼還元，王餞于迎賓館。中書侍郞平章事張佶卒。
0040:冬十月癸丑，遣別將金鎰，賫世子盤纏銀二百五十斤如元。太百晝見。己未，賜鄭賢佐等及第。甲子，設消災道場于內殿。辛未，傳旨曰：「向者討耽羅，京外別抄，亡命者甚多，不可不懲，故曾以罪狀輕重，徵銀收其田丁。今國家多難，天文屢變，欲修德弭災，其已徵白銀外，其所收田丁，悉令還之。」戊寅，以兪千遇爲中書侍郞平章事。
0041:十一月乙卯朔，元中書省移文達魯花赤，殺于琔。甲申，醮十一曜于內殿。己亥，遣小府少監李義孫、郞將呂文就如元賀正。
0042:十二月壬子，醮三淸于內殿。乙卯，設金經道場于內殿。庚申，下制曰，今屬兵糧之田，元是諸宮寺院所屬，及兩班、軍、閑人之世傳，而爲權臣所取者也。己巳，年，辨正都監推辨不究，或有給非其主，由是怨者頗多。其兵粮都監，詳考兩造文案，公正以决。辛酉，元遣搏虎人九名，牽犬一百來，驅群犬逐虎，犬多被害，終不獲曰：「高麗之虎，不可用犬。」乃還。甲子，遣使諸道，與元使，審檢兵糧。乙丑，以國家多故，除明年燃燈。癸酉，達魯花赤以中書省牒，往東界及慶尙道，求蜃樓脂，蜃樓脂鯨魚油也。丙子，新達魯花赤來，王出迎于宣義門外，丁丑，大宴于內殿。
0043:十五年[编辑]
0044:○(甲戌)十五年春正月元遣緫管察忽，監造戰艦三百艘，其工匠、役徒，一切物件，全委本國應副。於是，以門下侍中金方慶爲東南道都督使。元又以昭勇大將軍洪茶丘爲監督造船官軍民緫管，茶丘約以正月十五日興役，催督甚嚴，王以樞密院副使許珙爲全州道都指揮使，右僕射洪祿遒爲羅州道指揮使，又遣大將軍羅裕於全羅道，金伯鈞於慶尙道，朴保於東界，國子司業潘阜於西海道，將軍任愷於交州道，各爲部夫使，徵集工匠、役徒三萬五百餘名，起赴造船所，是時，驛騎絡繹，庶務煩劇，期限急迫，疾如雷電，民甚苦之。
0045:二月甲子，遣別將李仁如元，上書中書省曰：「今年正月初二日，陪臣門下侍中金方慶賫到省旨云：『大船三百隻，令就全羅、耽羅兩處打造。』又正月初六日到洪茶丘箚子：『其所須工匠、人巭及材木等物件，分委陪臣許珙、洪祿遒，往各道備辦，續遣金方慶督之。』但以事巨力微，恐不能辦。竊念小邦，軍民元來無別，並令赴役，儻延旬月，其如農何？然力所可及，敢不殫竭？自正月十五日始役，其工匠人巭三萬五百名，計人一日三時糧，比及三朔，合支&#91;7&#93;三萬四千三百一十二碩五斗。又正月十九日，奉省旨云：『忻都官人所管軍四千五百人，至金州行糧一千五百七十碩，又屯住處糧料及造船監督洪緫管軍五百人，行糧八十五碩，亦令應副。』又濟州留守官軍，幷小邦卒一千四百人，七箇月糧料已支&#91;7&#93;訖，計二千九百四碩。及羅州落後粤魯闊端赤軍粮八千碩，馬料一千三百二十五碩，悉令小邦支&#91;7&#93;給。又於至元十年十二月，奉省旨，濟州百姓一萬二百二十三人，悉行供給，又比來軍馬糧料，無可營辦，凡歛官民者無算。又年前，營造戰艦，至四月，大軍入耽羅討賊，至五月晦還，故百姓未得趂時耕作，秋無收穫，又歛官民，始應副造船巭匠及屯住經行軍馬，與濟州百姓等糧料，計四萬餘碩。續有以後金州、全州、羅州屯住軍，幷濟州軍民糧料，供給實難。又奉省旨，令小邦應副鳳州屯田軍，各月不敷糧二千四十七碩，牛糧一千一碩七斗。然此種田軍，其農牛、農器、種子，至乃初年接秋糧，及至元九年不敷糧，已曾支&#91;7&#93;足。又前年禾稼，未曾水損虫傷，而妄托此言，冒受省旨，又令供給，不敢違忤，如此飾辭申達，歲令供給，罔有期限，將無柰何？玆實憫焉，乞皆蠲免以惠遠人。」
0046:三月丙戌，元遣經略司王緫管來，命發軍五千，助征日本，時全羅州道，造船役徒三萬五百餘名，洪茶丘所領監造軍，供給不足，輸東京、晋州道內癸酉，年祿轉與之。王患徭役之煩，轉輸之弊，有防農務，遣上將軍李汾禧，往說茶丘，請令分半歸農，茶丘頗然之，每一&#91;17&#93;船，留雙丁五十人，其餘單丁，悉放歸農。壬寅，元遣蠻子媒聘使肖郁來，中書省牒云：「南宋襄陽府生券軍人，求娶妻室，故差委宣使肖郁，押官絹一千六百四十段&#91;12&#93;，前去下高麗國，令有司差官，一同求娶施行。」肖郁令選無夫婦女一百四十名，督之甚急，於是，置結昏都監，自是至秋，窮搜閭井獨女、逆賊之妻、僧人之女，僅盈其數，怨咨大興。例給一女資粧絹十二匹，分與蠻子，蠻子卽率北還。哭聲震天，觀者莫不悽唏。丙午，幸王輪&#91;18&#93;寺。
0047:夏四月戊申，幸普濟寺。己酉，元遣完顔阿海，漕運米二萬碩，來助軍糧，去年以民飢，糶于元，帝命運東京米以賑之，水路阻遠，至是乃來。丙辰，幸賢聖寺。元遣汝龍于思，賫絹三萬三千一百五十四匹，來貿軍粮。卽置官絹都監，分給京外大小人民，王京四千五十四匹，忠淸道四千匹，慶尙道二萬匹，全羅道五千匹，以市之，每絹一匹，直米十二斗。甲子，遣諫議大夫郭汝弼如元，上表曰：「小邦地褊人稀，兵農無別，加以凋殘已甚。故往者，耽羅赴征兵卒、蒿師，今又悉赴造船之役，今東征兵卒、梢工，亦當就向件役巭而調出耳，洪茶丘移書金方慶云：『船三百隻，梢工水手一萬五千人，預先備之。』其數甚多，豈可止用小邦人而足矣？元來所管濟州、東寧府、北界諸城人，與夫西海道避役亡在東寧府者，皆能習水，又工把船，乞令幷刷補之。又自庚午，年以來，至今五年，供軍糧餉，早曾乏絶。今此造船巭匠，及監造官等三萬五百人，種田軍、洪緫管軍、濟州留守軍等糧米，專取兩班祿俸及諸賦稅，尙未充給，又歛中外官民，而罄竭無餘。特蒙聖慈，漕運二萬碩米，以補軍食，擧國感戴，又蒙聖恩，優賜粮價絹匹，報謝無階。然以累次征役，中外公私旣竭，又因造船，農務失時，貨絹峙糧，恐不如意。」
0048:五月庚辰，賜朱錠等及第。丙戌，世子諶尙帝女忽都魯揭里迷失公主。己丑，元征東兵萬五千人來。壬辰，幸本闕，醮十一曜，禱雨。丙申，命知樞密院事宋松禮、樞密院副使奇蘊、鷹揚軍上將軍金光遠，加僉征東軍。庚子，元遣使，詔勸課農桑，儲峙軍糧，仍命洪茶丘，提點農事。
0049:六月己酉，王不豫，大赦境內，除不忠不孝外，死罪皆宥之。辛酉，遣大將軍羅裕如元，上中書省書曰：「今年正月三日，伏蒙朝旨，打造大船三百艘，卽行措置，遣樞密院副使許珙於全州道邊山，左僕射洪祿遒於羅州道天冠山，備材，又以侍中金方慶爲都督使，管下員將亦皆精揀&#91;6&#93;，所須巭匠、物件，並於中外差委，催督應副。越正月十五日聚齊，十六日起役，至五月晦告畢，船大小幷九百隻造訖，合用物件亦皆圓備。令三品官能幹者，分管廻泊，已向金州，伏望諸相國，善爲敷奏。」癸亥，王薨于堤上宮，在位十五年，壽五十六，遺詔曰：「朕以凉德，叨守宗祧，十有五年，迺緣負重，遘疾彌留，未堪持守。曰惟大寶，不可暫虛，惟予元子，元良之德，蔚於人望，睿哲之性，禀自天成。今在上朝，未獲親命，凡爾臣民，聽受嗣王之命，無墜前寧之烈。易月之服，三日而除，山陵制度，務從儉約。藩鎭州牧，毋得越疆，遵奉朝廷哀制，至於科擧、婚姻，一切如舊。咨！爾輔相大臣，越厥庶士，無以死傷生，一乃心力，保定邦家。」又上遺表于元，且言世子諶，孝謹可付後事。甲子，百官上謚曰順孝，廟號元宗。
0050:九月乙酉，葬韶陵。忠宣王二年七月乙未，元贈謚忠敬。
0051:史臣評價[编辑]
0052:○史臣贊曰：「元宗之爲世子也，權臣專權，恣行不義，畏上國討罪，不樂內附，蒙古之兵，連年壓境，中外騷然。王承父王之命，親朝上國，摧伏權臣跋扈之志，遂使疽背而死。又阿里孛哥，以憲宗嫡子，阻兵上都，世皇以藩王，在梁楚之郊，而乃能識天命民心之去就，舍近之遠，世皇嘉之，至以公主，歸于王子。自是，世結舅甥之好，使東方之民，享百年昇平之樂，亦可尙也。但其三別抄內叛，侵掠州郡，元遣將帥，求索無已。是宜宵旰圖治之日也，顧乃溺於宴安，以致媵嬙蠱其心志，閹人專其出納，惜哉。」
0053:〈世家卷第二十七〉
fascicle:028
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:忠烈王一[编辑]
0003:忠烈王，諱昛，古諱諶，又賰。元宗長子，母曰順敬太后金氏，高宗二十三年丙申，二月癸丑，生。四十六年六月，高宗薨，元宗，以太子入覲于元，王時爲太孫，受遺詔，權監國事。元宗元年八月，冊爲太子，十三年如元。十五年，尙元世祖女忽都魯揭里迷失公主，六月癸亥，元宗薨，甲子，百官會于本闕，遙尊爲王。戊辰，吏部員外郞郭希份，郞將曹精通，以善碁，被帝召，如元。
0004:秋七月元遣同知上都留守事張煥，冊爲王。丙戌，金方慶帥征東先鋒別抄，啓行。壬辰，遣樞密院使朴璆如元，賀聖節。
0005:八月己酉，元遣日本征討都元帥忽敦來，令加發京軍四百五十八人。戊辰，王至自元，百官迎于馬川亭。伴行元使，奉詔書先入京，王御帳殿，受百官拜，備儀仗，先詣堤上宮，謁殯殿。己巳，以便服皂鞓，幸本闕，更備袍笏，受詔于康安殿，其詔曰：「國王在日，屢言世子可以承替。今命世子，承襲國王勾當，凡在所屬，並聽節制。」王受詔畢，謁景靈殿，還御康安殿，服黃袍卽位，受群臣朝賀。仍宴詔使，詔使以王駙馬，推王南面，詔使東向，達魯花赤西嚮坐。王行酒，詔使拜受，飮訖又拜，達魯花赤立飮不拜，詔使曰：「王天子之駙馬也，老子何敢如是？吾等還奏，汝得無罪耶？」答&#91;1&#93;曰：「公主不在，且此先王時禮耳。」庚午，遣少卿趙愉如東寧府，推刷逋逃人物。除諸道賀卽位箋。癸酉，東征副元帥洪茶丘，以忠淸道梢工、水手不及期，杖部夫使大將軍崔沔，以大府卿朴暉代之。以李汾成爲樞密院執奏。
0006:九月乙亥，以金鍊參知政事，李汾禧、金侁並爲樞密院副使。丙子，宴元使。壬午，王詣大行王殯殿，始服斬衰麻絰，率群臣哭。乙酉，葬韶陵，釋喪服，移御沙坂宮。戊子，王引見宰樞曰：「自古賢君，必賴忠良，能底乂康。我家安危，只在卿等，事有可言，不可含嘿。」己丑，遣樞密院副使奇蘊，逆公主于元。壬辰，侍從入元臣僚，並加賞賚，限品者許通。甲午，親設灌頂道場于本闕。戊戌，遣齊安公淑，知樞密院事鄭子璵如元，謝釐降襲爵。以堤上宮中書省爲史館，還都以來，未營史館，奉實錄，假藏本闕佛堂庫。
0007:冬十月乙巳，都督使金方慶將中軍，朴之亮、金忻知兵馬事，任愷爲副使，金侁爲左軍使，韋得儒知兵馬事，孫世貞爲副使，金文庇爲右軍使，羅裕、朴保知兵馬事，潘阜爲副使，號三翼軍。與元都元帥忽敦，右副元帥洪茶丘，左副元帥劉復亨，以蒙漢軍二萬五千、我軍八千、梢工、引海、水手六千七百、戰艦九百餘艘，征日本。至一岐島，擊殺千餘級，分道以進，倭却走，伏屍如麻。及暮乃解，會夜大風雨，戰艦觸巖崖，多敗，金侁溺死。戊申，以李汾成知御史臺事。辛亥，親醮三界于本闕。大府注簿卓之琪，以府藏虛竭，供費煩重，不堪其苦，祝髮爲僧。戊午，白氣貫日。辛酉，幸西北面，迎公主，順安公悰，廣平公譓，帶方公澂，漢陽侯儇，平章事兪千遇，知樞密院事張鎰，知奏事李汾禧，承宣崔文本、朴恒，上將軍朴成大，知御史臺事李汾成從行。王責汾禧等不開剃，對曰：「臣等非惡開剃，唯俟衆例耳。」蒙古之俗，剃頂至額，方其形，留髮其中，謂之怯仇兒，王入朝時，已開剃，而國人則未也，故責之。甲子，命李汾成還京，令妃嬪及諸宮主、宰樞夫人，皆出迎公主，留從臣于龍泉驛，獨與開剃者大將軍朴球等行。承宣朴恒言於王曰：「史官記人君動作，不可一日無也，乃令直史館李源從行。」丙寅，王至西京，時西京屬東寧府，王出銀紵易糧草，以給從臣。丁卯，王會公主于肅州。西京大興府錄事楊壽等，請從王以行，崔坦要而奪之。
0008:十一月丁丑，王與公主至京，入御竹坂宮。先是，兪千遇謂張鎰曰：「王若以戎服入城，國人驚怪。」乃使崔文本、朴恒，請王以禮服入，又使康允紹、簡有之再請，王不聽。有之賤隸也，以優得幸，拜郞將。宰相百官，迓于國淸寺門前，允紹、宋玢嗾尹秀、元卿、鄭孫琦等，執扑馳馬，擊逐禮服者，侍從失次分散，王與公主，同輦入城，父老相慶曰：「不圖百年鋒鏑之餘，復見大平之期。」甲申，以康守衡爲樞密院副使判衛尉寺事上將軍。乙酉，幸本闕，設八關會，翌日大會，公主幕于儀鳳樓側，觀之。丁亥，以邊胤知門下省事，朴璆守司空左僕射。辛卯，忽赤康允紹等，宴王及公主。丁酉，冊王氏爲貞和宮主，王女爲靖寧宮主。己亥，東征師還合浦。遣同知樞密院事張鎰勞之，軍不還者，無慮萬三千五百餘人。
0009:十二月乙巳，遣判閤門事李信孫，將軍高天伯如元，賀正，又付別箋以奏曰：「小邦，自來分遣州郡守令，勸課農桑，又令諸道按察使，督察播收之事。比來連年，供給官軍，民頗凋弊。今若上國，又遣諸道勸農使，則孑遺之民，供給元來貢賦者，幾何，應副勸農之命者幾何？猶有國名，想於聖意，謂不至此，所恨，三韓之地，未得一經天眼，謂臣誣妄。乞遣剛明重實之臣，審其虛實，而以勸農之事，一委於臣。臣將率籲百姓，課其勤怠，以副聖上憂民之意。」丙午，追尊妣靜順王后，爲順敬太后。甲寅，元遣黑的來，爲達魯花赤。乙卯，移御沙坂宮。丁巳，宰樞議曰：「金侍中若還，必卽開剃，開剃一也，盍先乎？」於是，宋松禮、鄭子璵，開剃而朝，餘皆效之，唯抄奴、所由、電吏，皆仍舊。初印公秀，常勸元宗，效元俗，改形易服，元宗曰：「吾未忍一朝，遽變祖宗之家風，我死之後，卿等自爲之。」庚申，命元宗魂寢僚屬、國子監員等，仍舊服。庚午，侍中金方慶等還師，忽敦以所俘童男女二百人，獻王及公主。
0010:元年[编辑]
0011:○(乙亥)元年春正月癸酉朔，放朝賀，率群臣，遙賀正旦，宴于西殿。丙子，東征元帥忽敦、洪茶丘、劉復亨，北還。丁丑，貞和宮主享公主，饋遺左右宦寺。戊寅，冊公主爲元成公主。庚辰，遣侍中金方慶、大將軍印公秀如元，上表曰：「小邦，近因掃除逆賊，惟大軍之糧餉，旣連歲而戶收，加以征討倭民，修造戰艦，丁壯悉赴工役，老弱僅得耕種，早旱晩水，禾不登場。軍國之需，歛於貧民，至於斗升，罄倒以給，已有採木實草葉而食者，民之凋弊，莫甚此時。而况兵傷水溺，不返者多，雖有遺噍，不可以歲月，期其蘇息也。若復擧事於日本，則其戰艦兵糧，實非小邦所能支&#91;2&#93;也。國已皮之不存，是爲無可柰何矣。天其眼所未到，應謂豈至於此歟，伏望俯收款款之誠，曲諒哀哀之訴。」乙酉，移御竹坂宮。
0012:二月己酉，副達魯花赤周世昌卒。丙辰，王如奉恩寺。戊午，始安公絪卒。戊辰，以王生日爲壽元節。庚午，元遣蠻子軍一千四百人來，分處海、塩、白三州。
0013:三月庚辰，幸王輪寺。辛巳，元遣宣諭日本使禮部侍郞殷世忠，兵部郞中河文著來。戊子，元遣使，督東征軍留者以歸。辛卯，王及公主，幸北山洛山寺。門下侍中金方慶自元還。時王請避暑于西京，帝許之。癸巳，遣郞將簡有之等如西京，相避暑之地。乙未，親設藏經道場。
0014:夏四月己酉，王及公主，如賢聖寺，爲帝祝釐。壬子，元流盜賊百餘人于耽羅。庚申，王及公主，幸興王寺，及還，宰樞宴于藥王院南峯。
0015:五月壬申，忠淸道按察使金應文忤旨罷，以中郞將嚴守安代之。甲戌，王聞詔使來，率侍臣，時服，迎于西門外，乃五僧也。命宰臣洪祿遒，攝事于景靈殿，籩豆缺，假內殿淨事色，以祭。己卯，移御左僕射朴璆第。西海道都指揮使上言：「本道貢賦，自庚午，年多逋欠，按察使及守令之罪也，左右倉考正別監與同罪，請皆罷職。」從之，旣而因左右之請，復其任。壬辰，達魯花赤黑的，禁人挾弓矢。
0016:六月庚子朔，日食。辛丑，王如奉恩寺。壬寅，遣元卿等十人如元，進鷹。庚戌，郞將張得淸，隊正郭份起，從捉虎使，倚勢受賂，囚于街衢所。得淸、份起，爲按察使所劾，恐法司按律斷罪，乃托內僚，自請囚，冀得流宥也。癸丑，初作宣傳消息。丙辰，元遣使，詔赦耽羅賊黨逃匿州縣者。戊午，奉安元宗木主于魂殿，神御于安和寺。甲子，新定禿魯花，超三等授職。都校署丞韓謝奇，僕射康之子、樞密李汾禧之壻，年未二十，超拜八品，人多非之。丁卯，以公主生辰，放囚。戊辰，分遣外山祈恩別監于忠淸、慶尙、全羅、東界道。己巳，王不豫，放二罪以下，配島者，移免赴京。命洪子藩，祠智異山。
0017:秋七月丙子，移御承德府。甲午，達魯花赤黑的還，元宗之復位也，黑的奉詔而來，性譎詐難信。及爲達魯花赤甚倨，王屢抑之，不敢肆其志。及是告歸，王與公主，留之不聽。遣同知樞密院事許珙，將軍趙仁規如元，賀聖節，公主恐黑的讒構，遣式篤兒偕往，覘其所爲。
0018:八月癸卯，移御竹坂宮。乙巳，撤堤上宮，修五大寺。丁未，濟州達魯花赤遣使，來督戍卒，王令金光遠等，調四領兵。雖兼近侍，悉皆僉發，使將軍梁公勣等，領行。辛亥，元卿還自元，帝禁忻都等擅捕子，止令尹秀、李貞、元卿，捕養以進，王於是，禁諸道捕者。戊午，王及公主，移御賢聖寺。壬戌，以公主病，遣將軍高天伯如元，請醫。
0019:九月癸酉，移御沙坂宮。丁亥，令臺省，各進直言。戊子，元遣使，與劍工古內來，古內在元，言「高麗有路可徑至日本。」故遣之。丁酉，公主，生子謜于沙坂宮。
0020:冬十月辛丑，宜春侯該卒。庚戌，元遣岳脫衍、康守衡來，王出迎于宣義門外，詔曰：「爾國諸王氏，娶同姓，此何理也？旣與我爲一家，自宜與之通婚，不然，豈爲一家之義哉？且我太祖皇帝，征十三國，其王爭獻美女、良馬、珍寶，爾所聞也。王之未爲王也，不稱太子而稱世子，國王之命，舊稱聖旨，今稱宣旨，官號之同於朝廷者，亦其比也。又聞王與公主，日食米二升，此則宰相多而自專故耳。凡此皆欲令爾知之，非苟使爾，貢子女，革官名，减宰相也。黑的來言，爾國事非一，並不聽許，爾其知之。」壬子，以將獻處女于元，禁國中婚嫁。丙辰，賜崔之甫等及第，因時多故，除宣花呵喝。壬戌，改定官制。以元將復征日本，遣金光遠爲慶尙道都指揮使，修造戰艦。
0021:十一月癸酉，以改官制，告于宗廟。乙亥，畵浮屠觀世音菩薩像十二軀，設法席于宮中，爲帝祝釐。庚辰，幸本闕，設八關會。癸未，遣僉議贊成事兪千遇如元，賀正，告改官制，獻處女十人。癸巳，分遣部夫使于諸道。元遣使來，作軍器，以起居郞金磾，偕往慶尙、全羅道，歛民箭羽、鏃鐵。
0022:十二月乙未，幸魂殿，行七虞祭。甲辰，遣將軍高天伯及式篤兒如元，請以明年親朝。乙巳，監察司劾上將軍康允紹，起於賤隸，免之。丁未，遣帶方公澂，率衣冠子弟十人如元，爲禿魯花，賜以景靈殿五室白銀祭器。庚申，以金方慶爲上柱國，奇洪碩爲軍簿判書鷹揚軍上將軍。是月，元遣中書員外郞石抹天衢，爲副達魯花赤。
0023:二年[编辑]
0024:○(丙子)二年春正月丁卯朔，群臣賀正于王。用幣，命賜內帑銀紵，支其費，歲以爲常。元帥忻都、達魯花赤石抹天衢，各獻馬。乙亥，設法席于普濟寺，爲帝祝釐。每値聖甲日，行之，時謂之乙亥，法席。丙子，帝命除造戰船及箭鏃。丁丑，元遣別古里來，頒曆，詔曰：「四時不忒，推鳳曆以紀年，萬國攸同。矧雞林之受朔，若稽舊典，用布大和，今賜至元十三年曆日一本。卿其敬授農時，益遵田正，籍爾蕃宣之力。贊于平秩之功。率勤南畝之民，罔知遊惰，爰俾東陲之俗，丕變雍熙，庶績其凝，朕言無替。」己卯，元遣使來，求鐵。庚寅，少尹朴瑞將赴安西都護府，宰樞言「安西生券&#91;3&#93;軍所聚，守非其人，恐不能制。少尹金瑊有口辨，且嘗爲金方慶南征佐幕，頗識蒙漢軍情僞，請以代瑞。」從之。以淸州凋弊，權罷判官。壬辰，王及公主與達魯花赤，觀獵于猫串。乙未，忻都妻享王，仍獻良馬。
0025:二月丙申朔，宴忻都妻于內殿。壬寅，兪千遇還自元，前所進處女，只留崔甸、崔之守女，餘皆放還。乙巳，閱樂於宮門，王與公主觀之，賜銀布。丁未，王與公主，幸本闕。己酉，燃燈，王如奉恩寺，士女塡巷，相慶曰：「豈謂今日，復見昇平舊儀？」
0026:三月己巳，忻都享王。辛未，飯僧二千于毬庭。遣中郞將張得精，如元獻鐵。甲戌，幸賢聖寺。遣郞將李仁如元，請行宮料，且賫銀換鈔。丁丑，雨雪，赦曰：「予以否德，嗣守丕基，于今三年。將與公主，朝于天子，而天譴屢彰，敢不冰兢？欲消災變，當布殊恩，不忠不孝外，二罪以下，咸赦除之。」戊寅，王及公主，幸昇天府，觀潮。己卯，以鷹坊人，倚勢虐民，遣中郞將元卿等于諸道，糾&#91;4&#93;治。甲申，達魯花赤詰之曰：「稱宣旨、稱朕、稱赦，何僭也？」王使僉議中贊金方慶、左承宣朴恒，解之曰：「非敢僭也，但循祖宗相傳之舊耳，敢不改焉。」於是，改宣旨曰王旨，朕曰孤，赦曰宥，奏曰呈。庚寅，幸康安殿，設藏經道場。
0027:閏月丁酉，元遣林惟幹及回回阿室迷里，來採珠于耽羅。庚子，塩店一千餘戶災。甲辰，設三界大醮于康安殿。辛亥，王與公主，觀獵于天壽寺南郊。癸丑，元以前所進禿魯花，謂非衣冠之冑，皆遣還。乙卯，雨雹于寧越縣，大如鵠卵，鳥雀中者，皆死。庚申，命有司，行夏享于宗廟，王將以四月四日，朝京師，故卜此日，用之。甲子，元遣楊仲信，賫幣帛來，爲歸附軍五百人聘妻，王遣寡婦處女推考別監正郞金應文等五人於諸道。先是，慶尙道屯邊官軍頭目申中書省曰：「高麗人無時乘驛，致其疲弱，設有他變，恐不及時。」中書省移牒禁之。始立箚子色，應文等各受鋪馬箚子，以行。
0028:夏四月庚午，置歸化部曲蘇復別監。辛未，雩。癸酉，王及公主，幸都羅山。耽羅星主來朝，命序四品之下。丙子，元勑歸附軍，輟其半以歸，於是，追還金應文等。
0029:五月丁酉，知僉議府事致仕張鎰卒。乙巳，王與公主幸本闕，設仁王道場。將軍高天伯自元還，帝勑停親朝。壬戌，王與公主如興王寺。
0030:六月乙丑，王如奉恩寺。丙寅，遣大將軍尹秀，中郞將朴義如元，獻。丁卯，王與公主幸竹坂宮，相新宮基地。壬申，林惟幹採珠耽羅，不得，乃取民所藏百餘枚，還元。元賜胖&#91;5&#93;襖于合浦軍，駄用驛馬百四十三匹。壬午，禱雨于諸寺。丙戌，遷景靈殿仁宗眞于靈通寺，祔元宗眞于景靈殿。丁亥，密直副使崔文本卒。辛卯，雨。壬辰，參文學事兪千遇卒。
0031:秋七月乙未，祔元宗于宗廟，以平章事李世材、蔡楨，配享。丙申，以柳璥爲僉議侍郞贊成事監修國史判版圖司事，李汾禧知密直司事。丁酉，將軍車信自元還，帝賜王重錦七十匹。元遣王延生，推刷耽羅人物，延生司徒禎庶子也，珍島之敗，沒入元。戊戌，都兵馬使言：「禿魯花子弟至京師，請托而還者，請皆免官，追徵盤纏銀紵、國贐馬。」王許之，除免官。丙午，元遣使來，採金。癸丑，遣大將軍印公秀及達魯花赤，採金于洪州，只得二錢。遣中贊金方慶，直史館文璉如元，賀聖節，王上書中書省：「一曰，達魯花赤經歷張國綱，明敏淸平，百姓德之，瓜期已滿，乞令留任。」一曰：「小邦秤制，異於上國，前者，蒙賜一十六斤秤一連，十斤半等子一槃，三斤二兩等子一介，用之中外，未可周遍，乞更賜秤子等子各五百。」甲寅，元使問達魯花赤石抹天衢所犯，不服，囚之，王遣朴球請之，乃釋。
0032:八月甲子，都兵馬使請降號賊鄕尙州、淸州、海陽、珍島等州，且從賊入耽羅者，禁錮，王只許禁錮。丁卯，以將軍崔有渰爲人物推考別監，伴張國綱，往合浦。庚午，命內侍佐郞郭預，以六韻詩，試世子府侍學公子，取李益邦等。甲戌，王與公主獵于德水縣馬堤山，王率忽赤鷹坊，親御弓箭，鷹縱橫馳騖，父老見者，皆嘆息。己卯，王獵于昌樂院。癸未，以左司議大夫李仁成爲選軍別監。元遣鷹坊迷刺里等七人來，王賜宅及奴婢。丁亥，飯僧千四百于毬庭，王及公主，親臨侑飯。僧宗悟陞座說法，王賜宗悟銀甁十五。元遣塔剌赤，爲耽羅達魯花赤，以馬百六十匹來牧。己丑，東寧府千戶韓愼來，刷人物。
0033:九月壬辰，王與公主，幸王輪寺。甲午，幸本闕，設藏經道場。辛丑，王與公主，獵于馬堤山。甲辰，復葬世祖梓宮于昌陵，太祖梓宮于顯陵。丁未，謁顯陵。戊午，遣諸道巡撫使。己未，達魯花赤享王。庚申，元以平定江淮，遣不花來，詔赦天下。
0034:冬十月壬戌朔，賜李益邦等及第。癸亥，親醮于康安殿。甲子，元遣忽刺歹，命王及公主，以明年五月入朝，又移放羅州馬於珍島，又罷合浦鎭邊所梢工、水手，又令西海道歸附軍，自耕而食。乙丑，太白晝見。戊辰，金方慶受虎頭金牌，仍賫詔書還，王出城以迎。己巳，謁昭陵。乙亥，親祫于太&#91;6&#93;廟，上謚冊。丙子，郞將鄭福均還自元，帝賜秤&#91;7&#93;子三百。戊寅，敎曰：「先代君王，旣行祫禮，必肆大恩。近以天子之詔，已赦一切罪犯，然其後有犯者，皆可除之。國內山川神祇，宜加德號。」甲申，王獵于赤田之南。庚寅，遣譯者如元，獻日本栗。初趙良弼，得日本栗，種于義安縣，至是結實。
0035:十一月甲辰，設八關會，幸儀鳳樓，行般若道場。乙巳，地震，聲如雷。戊申，中郞將康之邵還自元。之邵以推刷人物如元，不得而還。癸丑，遣中禁指諭金富允如元，進黃漆，且請明年入朝鋪馬及草料。南京司錄李益邦賫八關賀箋來，有人以私憾，因內竪譖之，王遣螺匠，鎖頸以來。甲寅，知僉議府事鄭子璵卒。丙辰，達魯花赤張榜，國人軍士外，禁持弓箭兵器。遣判秘書寺事朱悅，將軍兪洪愼如元，賀正。
0036:十二月壬戌，傳旨宰樞曰：「近者，星文屢變，寡人思欲修德弭災。卿等各言時政得失，無有所諱。」宰樞以十二事上書，秘而不發。丙子，夜有人投匿名書，誣告貞和宮主呪咀公主，又齊安公淑、金方慶等四十三人，謀不軓。於是，囚貞和宮主及淑、方慶等，柳璥涕泣力諫。公主感悟，皆釋之。甲申，遣將軍高天伯及忽刺歹如元，上表曰：「巫蠱之言，鼓虛而起，聖明之鑑，燭實可知。今者，達魯花赤持匿名書來示，言『有四十餘人聚謀，復入江華。』若其所言，誠或有據，固宜當面而露告，何乃匿名以陰投？此必有憾於國，有怨於人，妄飾而爲之者耳。所錄四十人中，有身沒已過五年者，則其誣妄，可驗也。乞降明斷，自今匿名書，悉令勿論。」是歲，發諸道丁夫，伐木交州道界，輸之京城，凍餒多死。
0037:三年[编辑]
0038:○(丁丑)三年春正月辛卯朔，放朝賀。甲午，以金方慶爲世子師，柳璥爲傅，元傅爲保，金坵爲貳師，許珙、洪祿遵、李汾禧、韓康爲調護，張暐知詹事府事，任翊、薛恭儉爲左右贊德，李信孫、宋玢爲左右庶尹，其餘宮官，皆置之。丙申，以朴恒爲密直副使。壬寅，冊子謜爲王世子。甲辰，以王將入朝，預設燃燈。甲寅，元樞密院牒達魯花赤，禁國人持弓矢，盖信匿名書也。
0039:二月庚申朔，親醮于本闕。壬戌，達魯花赤石抹天衢，言於王曰：「王何踈賢士，而親無賴之人。」王黙然。丁卯，遣張舜龍如元，上書中書省曰：「今蒙省牒：『樞密院奏奉聖旨，令茶丘前去高麗，與忻都一同勾當者，征日本還家三千軍也敎。』去者，本院照得：『站軍二百名，還家屯田軍三千名，幷闊端赤，依先往日本時數目，應副米糧草料。』承此照得，小邦自至元七年以來，征討珍島、耽羅、日本，大軍粮餉，悉於百姓科收。爾後，見在合浦鎭邊軍，耽羅防護軍，塩、白州歸附軍，幷闊端赤，一年都支人糧一萬八千六百二九石二斗，馬牛料三萬二千九百五十二石六斗，皆以漢斗計，亦於百姓科收。今者，所遣屯田軍三千二百，幷闊端赤等糧料，更於何處索之。曾於至元七年，奉聖旨，應副屯田軍二千人牛隻、農器、糧種，今經數年，必有所儲。請以經略司，見收子粒支應。又馬郞中所蓄兵糧，竊恐年深漕爛，不中食用。照得至元十一年省牒，塩州、合浦軍馬糧料，合於馬郞中所蓄兵糧內補支，今此軍馬糧料，亦請將兵糧米支&#91;2&#93;應，令小邦殘民，免致重困。又奉牒，歸附軍合用牛具，擬於小邦和買，不許買直。照得至元十三年，歸附軍回還者，其求到妻室匹絹，分付達魯花赤收管，請於內撥取。依至元九年種田軍牛具買直，每頭絹四匹，舊例和買。」己巳，僉議府言：「公主怯怜口及內僚，廣占良田，標以山川，多受賜牌，不納租稅，請還賜牌。」不聽。癸酉，朱悅還自元言：「丞相哈伯謂悅曰：『急難相助，親戚之意也。今北鄙有驚，宜令金方慶之子忻，將兵出境，以聽指揮。』」甲戌，王輪寺丈六塑像成，王與公主，親設法會。乙亥，中郞將盧英還自元，洪茶丘引兵，將入我境，帝召還，又勑還歸附軍五百人，擧國皆喜。
0040:三月庚子，大府火，延燒民家八百餘戶。甲寅，遣將軍趙仁規如元，請入朝。乙卯，遣親從將軍金子廷，押送防守軍于耽羅。子廷本內僚，林衍之殺金俊，與其謀，以功許通，內僚出使，自子廷始。耽羅大饑，民有闔戶而死者，遣崔碩巡視。丁巳，元流盜賊四十人于德州。
0041:夏四月癸亥，禘于太&#91;6&#93;廟。丁卯，元遣劉弘、忽奴來，王命李藏茂，偕往忠州，鑄環刀一千。壬申，宰樞以全羅道王旨別監權宏，割民媚權貴，劾罷之，宏托內僚復職。丙子，王以將入朝，又公主將免身，宥二罪以下，停修宮闕。監察司啓曰，二罪原免，非先王之制，請收成命，從之。庚辰，太白晝見。遣將軍張舜龍如元，請助征北鄙，表曰：「竊見，小邦西路軍，悉令旋返，未諳何故。又聞摘撥北京路軍上去，因念小邦之人，唯閑耒耜，未熟弓刀。儻得請於睿聰，可使充於近衛，故選不多之旅，欲明無貳之衷。」又上表曰：「近者，帥府奉樞密院箚，以三別抄軍所掠人口，各還本地，令朴忙古歹，三別抄軍千戶劉景昌充摠把。切念，於至元八年，小國奉聖旨，還都時，三別抄驅掠國人，逃往珍島，敢逆官軍，轉入耽羅，盡力拒命，其罪實深。置之生地，聖恩已大，豈可復齒平民？其人口旣曾付臣，招刷充軍。朴忙古歹等，係是別的軍官，不可兼令管領。乞依元奉聖旨，仍許臣將三別抄，充軍役使。又至元十三年，有人告：『金産小國，』臣與達魯花赤，差官淘澄，得金樣二錢二分，進獻。也忒古官人，奏奉聖旨：『這裏金子無急用，公主國王，你每用者。』又准省牒曰：『將每年所得金子數目回示。』卽與達魯花赤，差官前去洪州等處，淘金計七十日，用夫工一萬一千四百四十六名，纔得金七兩九分。乞依也忒古奏傳聖旨，施行。又今年四月，小邦碁手曹允通，奉聖旨，採堀人參，切照人參，唯産於東北界，其餘地面，罕有之，允通擅令各道州縣，就産處採堀輸納。臣請隨所産處，趂時採納，乞令允通，勿得擅便作耗。」流人物推考都監錄事裴悅、朴萇于海島。各道州郡吏民來匿京城，付勢避役，悅、萇承宰樞牒，推勘勒還。有鄭伯芝者，匿西林縣婢二口，托以在齊安公第，悅、萇推之急，齊安公始知伯芝欺己，卽令出二婢，付諸都監。都監卽使驛吏，遞送西林，伯芝乃以二婢，屬于元成殿織室司。司牒都監召還，二婢行已遠，不能卽至。伯芝譖悅、萇，不從王旨，王怒流之。丙戌，太白晝見。
0042:五月壬辰，遣僧六然于江華，燔琉璃瓦，其法多用黃丹，乃取廣州義安士，燒作之，品色愈於南商所賣者。丁酉，王如興王寺，還登籍田南峯，邀達魯花赤，觀獵。戊戌，元流罪人三十三人于耽羅。庚子，親設消災道場于康安殿。壬寅，命監修國史柳璥，修國史元傅，同修國史金坵，修高宗實錄。辛亥，禁官私松簷。每暑月，宮闕都監，作松棚於寢殿，例賜銀甁二，王曰：「禁官私松棚，而我獨爲之，可乎？改以編茅。」時人語曰：「都監員失二銀甁矣。」甲寅，張舜龍還自元，中書省奉聖旨牒云：「脫歡、八都兒殺退，百姓已安，爾軍不須來。」又牒云：「洪州等處，淘金功役，權時停罷，俟農隙，依元牒施行。」
0043:六月庚申，遣將軍車信如元，獻虎皮。以將軍安迪材爲合浦防護使。乙酉，以忻都子琪守司空，琪娶安平公女，比宗室例，授是職，且不姓而名。
0044:秋七月庚寅，造成都監令諸王宰樞，至各領軍人，出丁夫有差，輸材于山，闕一日役者，徵米一石。甲午，以公主之行，恐人壓見，命撤路傍家樓。丙申，有旨曰：「民屬鷹坊者二百五戶，其除一百二戶。」時，齊民苦於徵歛，爭屬鷹坊，莫記其數，而云二百五戶者妄也，除一百二戶，如九牛去一毛耳。鷹坊猶歛銀紵韋布於其人，私自分之，時人語曰：「飼鷹非肉，銀布滿腹。」觀候署言：「謹按道詵密記：『稀山爲高樓，多山爲平屋。』多山爲陽，稀山爲陰，高樓爲陽，平屋爲陰。我國多山，若作高屋，必招衰損。故太祖以來，非惟闕內，不高其屋，至於民家，悉皆禁之。今聞造成都監，用上國規模，欲作層樓高屋，是則不述道詵之言，不遵太祖之制者也。天地剛柔之德不備，室家唱隨之道不和，將有不測之災，可不愼乎？昔晉獻公，欲作九層之臺，荀息，累十二博碁，更累九雞子其上，以諫曰：『一失社稷，危於此也。』遂壞其臺。惟殿下察之。」王納其言。是日，王暴得疾甚劇，宰樞請停營繕，縱鷹，公主許之，王避病于金方慶第。丙午，移御正因寺，疾稍愈。丁未，遣密直副使朴恒，如元賀聖節，上書中書省曰：「小邦舊例，世子襲爵，必改名，臣之今名未穩，曾以申請，未蒙明降。伏望善奏。」又請以馬郞中兵糧，給耽羅、合浦屯守軍，又請罷鑄劍、採金、貢蔘&#91;8&#93;。庚戌，設消災道場于康安殿。王捨宮爲旻天寺，將上額，百官皆不欲，裴挺阿旨揭額，人皆非之。甲寅，移御于承德府，又移金忻第。丙辰，內豎梁善、大守莊等告，慶昌宮主與其子順安公琮謀，令盲僧終同呪咀，上命中贊金方慶，訊之，不服。
0045:八月丁卯，遣趙仁規、印侯如元，進子，且表奏琮呪咀事，略曰：「人而揚醜于家，雖有慚德，親或作讎於己，能無怨心？儻承允許之明綸，請從謫居而自艾。」庚午，有旨，燃燈自明年，復用正月十五日。庚辰，元流罪人四十于耽羅。
0046:九月己丑，王與公主，觀水磑。辛丑，王與公主，觀獵于馬堤山。壬寅，趙仁規、印侯還自元，廢慶昌宮主爲庶人，流琮及終同于海島。癸卯，地震。丁未，還宮。庚戌，王與公主，幸普濟寺，飯僧。
0047:冬十月丙辰朔，日食。戊午，以金伯均爲慶尙道指揮使。己未，王與公主，幸王輪寺。甲戌，耽羅達魯花赤塔剌赤如元。乙酉，元遣郞哥歹來，賜鶻。
0048:十一月乙未，密直副使李穎卒。丁酉，移御本闕。遣國子祭酒金㥠，郞將尹萬庇如元，賀正。全羅道按廉副使禹天錫秩滿，將還至全州，封四笥，屬所信吏曰：「文簿也，付漕船以送。」州守宋愔，發視之，於文簿中，雜置紬紵，愔還之。壬寅，王與公主，移御李貞家。壬子，還御本闕&#91;9&#93;。甲寅，以慶尙道饑，减租稅。
0049:十二月丙辰，流南京副使崔資壽，司錄李益邦于海島。元遣捉虎使禿哥等十八人，以馬三十匹、狗百五十來。丙寅，移御沙坂宮。丁卯，前大將軍韋得儒，中郞將盧進義、金福大等，誣告金方慶謀叛，命贊成事柳璥、元傅，知密直事李汾禧、韓康，承旨李槢，與忻都、天衢，雜問，王知其誣妄，釋之。是歲，前軍器注簿洪宗老，欲貰其子仁伯罪，說達魯花赤，以謂多識産金處，於是，遣國學直講崔諹，率宗老，採金于洪州、稷山、旌善，役民一萬一千四百四十六名，七十日，纔得七兩九分。
0050:四年[编辑]
0051:○(戊寅)四年春正月己亥，燃燈，王如奉恩寺，除伎樂。壬寅，王如奉恩寺，與忻都、茶丘，鞫方慶及其子忻。辛亥，參知政事朴松庇卒。壬子，郞將李仁賫頒曆詔，還自元，王出迎于城外。
0052:二月丙辰，王會忻都、茶丘于興國寺，鞫方慶，不服，流方慶于大靑島，忻于白翎島。庚申，親醮于本闕。癸亥，遣將軍印侯如元，奏流方慶。丁卯，以柳璥判典理司事，金坵參文學事，康守衡知僉議府事，許珙判密直司事，李汾禧爲密直司使，韓康、洪子藩知密直司事，朴恒同知密直司事，奇洪碩、張暐爲密直副使。又以韋得儒爲上將軍，盧進義爲將軍，茶丘請之也。庚午，耽羅達魯花赤塔刺赤還自元，帝賜王海東靑。壬申，遣大府少尹趙瑜等于東寧府，推刷人物。癸酉，以慶尙道軍料別監劉鉉，忠淸道王旨使用別監黃守命，全羅道按廉使李洪儀，皆爲其道勸農別監。丙子，令境內，皆服上國衣冠。己卯，元遣闊闊歹等來，頒詔。癸未，令諸王至權務，歛奐鐵粧忽奴所鑄環刀。
0053:三月丁亥，太白晝見。壬辰，以譖元者，皆籍叛入江華，故命罷船兵。甲午，印侯還自元，帝召還洪茶丘，又命王入朝。戊戌，有旨，以安東、京山府管內郡縣貢賦，除大府、迎送、小府等庫所納外，皆輸于元成殿。復置淸州判官，及唐城監務。韋得儒、盧進義，言於茶丘曰：「國家談禪法會，所以咀上國。」茶丘遣人，報中書省。己亥，遣將軍張舜龍，中郞將白琚如元，告以入朝。王嘗謂大臣曰：「朝覲，諸侯享上之儀，歸寧，女子事親之禮。」遣使，請與公主入朝，以鋪馬七十匹將行，術家告以陰陽拘忌，王疑而止。及得儒、進義告變，方悔之，命有司促裝。各道國贐馬未至，令州郡事審官，先納馬，馬價踴貴。
0054:夏四月甲寅朔，王及公主世子如元，元傅、李汾禧、朴恒、宋玢、康允紹等從行。己未，郞舍，以無功有世累者，多拜官，不署告身，王屢命署之，不從。王怒，命忽赤崔崇，逮司議大夫白文節。壬戌，忻都、茶兵，各以馬贐王，且設祖宴，白王曰：「帝問金侍中事，在王所奏如何耳。」乙丑，下旨曰：「行宮亭飯，務從簡便。以扈從人太多，其一百九十人，令行從都監，量給糧料，乃以銀布，市米于東寧府。鳳州屯田千戶朴蒙古大，以良馬一匹，橐駝一頭來見，王賜銀幣五斤，紵布十匹。」戊辰，張舜龍、白琚還自元，謁王於道曰：「茶丘請帝添遣三千軍，其二千五百已渡鴨綠江，帝允王所奏，命罷歸。茶丘又請於全羅道，置脫脫禾孫，帝不允。又勑金方慶父子、得儒、進義等，從王入朝，對辨。」庚午，王次西京，謁聖容殿。己卯，次義州，時西北諸州，皆附東寧府，惟義、靜、麟三州不附。吏民相率而迎，供億勝於他州。
0055:五月丙戌，遼陽摠管、達魯花赤等，各獻馬于王。丁亥，合浦摠管劉蒙古大妻，與其子北歸，謁王于道，仍獻馬，王曰：「摠管軍政淸明，百姓稱之，不幸而亡，今見汝母子，益復悲哀。」元帥忻都，遣也速塔兒，白王曰：「我居王國七年于今未有一善，惡則已多，惟望王善奏。北京同知康守衡來，獻馬一匹。」辛卯，永寧公綧子司空熙及雍來，獻馬。癸巳，忻都還元。甲午，次崖頭站，王摠管獻橐駝一頭，馬六匹。丁酉，次懿州，遼陽、懿州二達魯花赤獻馬。辛丑，遣前大將軍尹秀，市馬于北京。壬寅，北京達魯花赤康希閔獻馬。己酉，次北京鍋窯館，行省右承孛魯歡，參政張彦澤，簽省阿魯丁，摠管按察治中等，各獻馬。壬子，中書省，遣哥塔及開平府達魯花赤將老等來迎。
0056:六月丁巳，太白晝見，經天。庚申，次香阿，樹林蒙密，禽獸所居。皇后遣二宮嬪來迓，居人云：「此天子遊獵之地，雖親王不得舍，而使國王宿焉，眷遇可知。」辛酉，帝遣皇子脫歡，皇后遣皇女忙哥歹公主，及阿伊哥赤大王妃，來迎于三十里之地，且設大穹廬于開平府東門外，待之。己巳，王及公主謁帝，帝設宴慰之。丁丑，忻都奏帝曰：「高麗宰相，多占匿民戶，免避賦役，請禁之。」又請罷諸領府爲軍。帝曰：「汝與國王，議奏耶？」曰「否。」帝不許。忻都見王，議其事，王不對，忻都頗憤恚。戊寅，王上書都堂，辨方慶事，及談禪法會。庚辰，公主誕辰，皇后賜塔子袍。是月，參知政事金鍊卒。
0057:秋七月甲申，王謁帝，奏曰：「向聞車駕北征，表請悉索弊賦以助征，陛下以遠地不許。臣今入朝，請躬備戎行，以報聖德。」帝笑曰：「北方人，以左計撓邊，今已奔潰矣。」王又奏曰：「日本一島夷耳，恃險不庭，敢抗王師，臣自念，無以報德，願更造船積穀，聲罪致討，蔑不濟矣。」帝曰：「王歸與宰相熟計，遣人奏之。」又奏曰：「陛&#91;10&#93;下降以公主，撫以聖恩，小邦之民，方有聊生之望。然茶丘在焉，臣之爲國，不亦難哉。如茶丘者，只宜理會軍事，至於國家之事，皆欲擅斷。其置達魯花赤於南方，亦非臣所知也。上國必欲置軍於小邦，寧以韃靼&#91;11&#93;漢兒軍，無論多小而遣之，如茶丘之軍，惟望召還。」帝曰：「此易事耳。」有閒曰：「惟堯舜禹湯，能行帝王之道，其後君弱臣强，衣食皆請於臣。昔有一君嗜羊肉，其臣與之則食，不與則不得食，宋度宗，在此幼兒之父也，賈似道擅權，使度宗出其愛妾，不得已從之。安有君而畏臣，去其寵妾哉？王之父王，何不免林衍擅立耶？朕聞，王亦信宰相之誘，如此而能治國，則固善，其如不能，可不愧乎？」對曰：「茶丘之妄言也。」帝曰：「非惟茶丘，人多言之。汝可與宰相，擇所以善持國者，商量而行。」王奏曰：「今姦人，以金方慶爲謀叛，告於忻都。忻都引兵，入王京，執而訊之，無他，唯東征將士，有不納軍器於官者，奪其職而杖之。方慶雖無叛狀，時爲冢&#91;12&#93;宰，不納軍器者，不加檢擧，罪其踈慢，流于海島。然此乃有憾者所讒也，後有若此不法者，臣請罪之。」帝曰：「汝其識哉。」謂諸官人曰：「可亟召茶丘還。」又問：「忻都何如？」對曰：「忻都韃靼&#91;11&#93;人也，可則可矣。使茶丘在，則與高麗軍，妄&#91;13&#93;搆是非，雖忻都，不能不信。望令茶丘與高麗軍，皆還于朝，以韃&#91;11&#93;靼漢兒軍代之。」帝曰：「可。」王語哈伯平章曰：「王京達魯花赤秩滿，而郞哥歹嘗往來小邦，若以爲代，可使如耳目也。」哈伯以奏，帝曰：「安用達魯花赤爲，抑郞哥歹，幺麽人也？」因問康守衡曰：「高麗服色，何如？」對曰：「服韃靼衣帽，至迎詔賀節等時，以高麗服將事。」帝曰：「人謂朕禁高麗服，豈其然乎？汝國之禮，何遽廢哉？」乙酉，王在元，哈伯平章謂康守衡、趙仁規曰：「昨有勑，其議可以安集百姓者來奏。」王遂命宰樞與三品以上議之，皆曰：「上下皆撤處干，委以賦役可也。」處干耕人之田，歸租其主，庸調於官，卽佃戶也。時權貴多聚民，謂之處干，以逋三稅，其弊尤重。守衡曰：「必以點戶奏。」丁亥，帝賜宴于內兀朶。中書省令具錄本國累朝事跡，及臣服日月，與帝登極已來，使介名目，國王親朝年月以呈，因國史院報也。己丑，王進子于帝及東宮。壬辰，王與公主，赴宴于外兀朶。王上書中書省曰：「小邦姦佞之人，欲釋宿憾，飾辭妄告，或投匿名文，至謂之謀叛，管軍官、達魯花赤，因而拷問，騷擾一國。今後，如有似前告訴者，請自窮究事由，申覆上司。無令官軍，驚動百姓。又有惡人，謀撓國家，每以遷都江華，藉口騰辭，請使種田軍，入處江華，以塞讒言之路。東征元帥府，於全羅道，擅置脫脫禾孫，又申覆上司云：『高麗人多乘無箚子鋪馬，亂行走遞，又有乘駕船隻，成隊往還，恐發事端。爲此，差官領軍四百，充脫脫禾孫勾當。』然小邦，曾奉省旨，國內往來之人，許國王自給箚子。自是，來往使介，必給箚子，安有無箚子而亂行走遞者耶？小邦自來，例以水路，轉漕王京，此外，只是釣漁之人，安有乘舟成隊往來者耶？帥府舞辭申覆，不待明降，差脫脫禾孫，領四百軍前去。又有耽羅達魯花赤，於羅州、海南地面，擅置站赤，是何体例，伏望善奏明降。東寧府，元是小邦祖宗京都，崔坦等非其鄕貫，奪而處之，祖宗祠宇，祭享皆廢，伏望還其尺土，俾修孝祠。曾奉聖旨，己未，年已來驅掠人，許令放還，年前又有省旨，北京、東京路、東寧府，庚午，年已來，逃誘擄掠之人，亦令推刷還之，目今，還者未見一二。伏望更令推刷，其有累世居住，不便移徙者，於東京路地圓聚，以充公主行李厮養之役。耽羅、珍島攻破時，官軍所虜，其有逃閃者，則推刷爲然矣，攻破之後，齒役平民者，妄稱虜獲，據充驅役，甚是難便，望行禁止。小邦道里遼遠，事有要急，必馳驛以聞，然請箚子於達魯花赤，然後得遣，或致遲誤。望依諸駙馬列，亦許自給箚子。西海道內谷州、遂安兩城，往年，投拜搭察兒大王，大王使吉里歹，來點民戶。尋蒙省旨云：『諸王投下，不得一面收拾民戶，况高麗附屬國土。不合收拾。』今崔坦等，逐去本國差遣官員，擅自管領，若聽取坦等，一面誑辭，似不合理。西海道殷栗縣，不曾投拜崔坦，坦等妄稱投拜，爭一十七戶，已受省旨，復屬本國。今年三月，復爭如前，於一十七戶內，又令餘人圓聚，影占管領，是何體例？小邦，諸島雖多，皆與陸地不遠，上司所遣罪人，已難安置。况今耽羅地，元放罪囚，幷使移置，非惟置之無地，朝夕恐生他變。其耽羅元放罪徒，乞令依前住坐，仍使官軍監守。據本國官司告狀，有男名大貞者，於五月十四日，到巡馬所，言『今月初四日，與注壯男，出王京城外，日暮將還，被兩人驅虜。至京北山谷閒，復有六人，將驅到童僧二介，童男女幷七人，馬十二匹，牛三頭，殺牛喫了，從山路而行，大貞幸得逃來。』巡馬差人押大貞，追搜路上，捉拿一人，問得，說稱『本國鄭喬家奴，名達達茶花，住坐東京地面。與斜米寨鄕老高婁舍、百姓兩托、也吾那、王三、郭相、古乙馬等六人，到王京等處，捉獺訖竄，伏深谷閒，謀欲驅虜人物牛馬而去。』其言如此，遼陽之人，潛行驅虜，常常有之，未得其跡&#91;14&#93;，今幸捕得達達茶花，實是天幸。望根究其徒，置之重法，以戒後來，下東京摠管府，所虜人物，並令還本，後有如此歹人，許令本國，治之以法。」時達魯花赤，依蒙古制，置巡馬所，每夜巡行，禁人夜作。癸巳，王與公主，上壽于帝，翌日，又上壽于皇后。丙申，王謁帝，帝使樞密副使孛剌，問官軍騷擾之事，忻都在側曰：「吾軍所以擾民，王如知之，今可言矣。」王曰：「爾麾下，因方慶事，侵吾兒家，執以付汝，汝卽杖之。吾兒家尙未免，况百姓乎？汝等，訴予以不能安集百姓，汝之騷擾如是，予烏能安集哉？」謂孛剌曰：「予不忍與此輩共處，帝賜臣一區地，臣率吾民以來，盡力於上，臣所願也。」孛剌曰：「帝只問官軍騷擾耳，王何至如此奏乎？」帝賜王及公主衣各一襲，從臣宰樞至四品，各賜金塔子表裏，其餘，各賜注絲表裏。從臣各獻白紵布于公主，以謝。戊戌，元使平章哈伯，副樞孛剌，諭王曰：「告金方慶者二人皆死，無可對訟。朕已知方慶寃抑而赦之，又命罷忻都、茶丘軍，種田軍、合浦鎭戍軍，皆還。」王將退，復召至前曰：「朕不識字麤人，爾識字精細人，其聽朕言。成吉思皇帝嘗曰：『人苟小有孝心，天必知之。』爾欲享我，將汝一甁酒。一石米以來，是亦孝也。」王奏曰：「臣嘗奏請召還茶丘軍，不勝惶恐，今盡召諸軍還，感祝萬壽而已。」帝曰：「此事何足恐乎，可恐者有二，妄言與違言，是也。汝善治汝民，毋爲諸國後世所笑，可也。」王曰：「諸軍還時，恐有驅迫良民者，請禁之。」帝曰：「我旣有言，誰敢將汝一民來耶？」王曰：「願得上所親信韃靼一人，爲達魯花赤。」帝曰：「何必達魯花赤？汝自好爲之。」王曰：「小邦亦請依上國法點戶。」又請留合浦鎭戍軍，以備倭寇。帝曰：「何必留之？其能無害於汝民乎？汝可自用汝國人鎭戍。倭寇不足畏也。若點戶，則可自爲之。」又曰：「天漸寒，馬將瘦，及野草未枯，可還去。」辛丑，哈伯、孛剌謂忻都曰：「汝軍士，有以高麗民，稱爲妻黨，挾帶而來者，汝其不怕聖旨乎？」又謂王曰：「征珍島、耽羅時，官軍所擄者，王亦不爭也。」壬寅，帝賜王海東靑一連、駙馬金印、鞍馬，王飮餞于東宮。癸卯，王辭歸，帝使㥘薛旦安、禿丘護送至北京，又遣脫脫兒等三官人，祖送東門外，命金方慶，隨王還國。皇太子亦遣人餞之，皇子脫歡，皇女忙哥歹皆至。諸官人，以達達歌舞，侑觴，王使忽赤能歌者，歌感皇恩曲，以酬之。丁未，遣金周鼎、張舜龍于西海道，趙仁規、印侯于慶尙道，郞將金天固于全羅道，分揀&#91;15&#93;人物，命曰：「若諸軍挾帶人物，除父母許嫁妻室外，餘皆勿與。仍屬天固，爲內侍，舌人爲內侍，自天固始。」
0058:八月丁巳，遣別將李逢如元，請歸遂安、谷州。戊午，遣承旨宋玢，賀聖節。壬戌，知申事李槢上時務十餘條，王覽畢，挼而擲之。又語宰樞曰：「事有可先行者，實封以聞。」對曰：「歸國，續議以聞。」癸亥，日中有黑子，大如雞卵。甲戌，洪茶丘還元，謁王于道，獻馬。丁丑，王過嘉州寨，値雨，寨人造梁於河，以渡之。賜督役百戶銀盤，役徒銀一斤。己卯，王至東京，忽兒干太子妃獻馬。辛巳，遣將軍朴義如元，上都堂書曰：「據本國來文，全羅道按廉使報：『今春，上司所送罪徒，分置道內，靈岩郡披緜島十三名，乘桴逃竄，追搜得之，寶城郡乃老島二十四名，奪行人船逃竄，未曾捕得。』我在上都，嘗言此事，本國島子雖多，遠陸者少，累次所送罪徒，已難安置，今所移配耽羅罪囚，置之何地？乞還前所，仍使官軍鎭守，未蒙明降，因今二島罪囚逃竄如此，其餘諸島罪人，孰不生心？伏望善奏，以降明斷。
0059:九月甲申，遣吳淑富於東界，捕海東靑。丙戌，達魯花赤經歷張國綱，還元，謁王于道曰：「前者秩滿當還，王報上司留之，于今七年。今達魯花赤、元帥及官軍，皆還，一國之福也。」國綱處事淸平，多所裨益。戊子，王渡鴨綠江，齊安公淑，帶方公澂，漢陽公儇，大將軍孔愉等來謁，獻白苧布。己丑，達魯花赤石抹天衢還元，謁王請契由，冀加褒美，以其無一善，略其辭。辛卯，王遣譯者校尉崔奇，上書中書省曰：「向蒙聖旨，令官軍盡還，且勑忻都曰：『軍人指稱妻家族黨，挾帶而來者，汝其禁之。』今官軍不肯聽信，伏望特降明文，令本國官司與官軍，一同推刷。」丁酉，地震。廣平公譓，知密直韓康，左承旨薛公儉等八人來謁，獻白苧布，忽赤三番，又獻馬匹。命日官文昌裕、伍允孚等，卜地西京，爲明年避暑之所。命贊成事元傅等，祀聖容殿、東明、平壤木覓廟。辛丑，遣郞將趙瑊，錄事李玖，如東寧府，招刷人物。將軍朴義還自元，中書省牒曰：「耽羅達魯花赤塔刺赤奏，留滯耽羅罪囚於高麗險惡島子裏敎入去，怎生聖旨，那般者道來，兩火兒逃走，一拏住，一拏不着，依在先體例，敎耽羅裏入去，怎生奏呵，奉聖旨，別介險惡島子，方便敎存住的，他每識者。」乙巳，王與公主，至自元，百官班迎于郊。是行也，凡國家騷擾事，一切奏除，國人頌德感泣。丁未，參文學事金坵卒。
0060:冬十月壬子，幸王輪寺。癸丑，以金方慶爲僉議中贊上將軍判監察司事，賜銀十斤。遣趙仁規、印侯于慶尙道，括流民，附籍。甲寅，召金方慶密議，是夜，流密直使李汾禧于白翎島，弟知申事李槢于祖忽島，籍其家，尋遣人，皆沉于海。丁巳，遣少尹趙愉、別將李逢于東寧府，推刷谷州、遂安郡、殷栗縣人物。宋商人馬曄獻方物，賜宴內庭。己未，流茶丘黨淸州牧使孫世貞，散員張起及錄事池得龍，柳宗等十六人于海島。庚申，贊成事判典理司事柳璥辭職，加僉議中贊，仍令致仕，以中贊金方慶判典理司事，朴恒參文學事，薛公儉爲密直副使，宋玢爲密直司知申事，朴球爲右承旨，金周鼎爲左副承旨。辛酉，宥二罪以下，隨從官吏有世累者，及內僚，皆許通。甲子，以郞將金興裔爲慶尙道各驛鷹坊審檢別監。辛未，新置必闍赤及申聞色。癸酉，王獵于馬堤山。甲戌，中贊金方慶享王及公主。丁丑，王獵于馬堤山。戊寅，郞將李逢還自元，帝歸我谷州、遂安、殷栗。太白晝見。己卯，以歐妻母，流郞將金璡于海島，璡本以善造鞍，得幸者也。是月，作離宮于馬堤山，名曰壽康，卽草屋之地。
0061:十一月癸未，王獵于馬堤山。戊子，濟州達魯花赤享王。丁酉，王與公主，幸壽康宮，觀獵，仍餞郞哥歹全羅之行。遣諸道計點使，三司使朱悅于慶尙，國子祭酒權㫜于全羅，判少府事崔濡于忠淸，殿中尹崔有侯于東界、交州，判事禹濬冲于西海。庚子，移御李貞家。甲辰，太&#91;6&#93;廟屋頹。
0062:閏月癸丑，遣大將軍趙仁規，將軍盧英如元，告歸國，且謝恩表曰：「君親字小之恩，乾坤覆燾，臣子享上之懇，天日照臨。伏念臣恪守侯蕃，阻朝宸所，望雲戒道，邈隔關山，剋日騰裝，猶如咫尺。郊迎絡繹，臺餽轉豊。讒說鼓虛，多般沮毁，情衷燭實，一切盪除。凡所條陳，悉皆頷肯，乃至下情之未盡披露，亦皆先照而俾就安便。百姓咸得聊生，三韓擧欣再造。此盖伏蒙眷注銀潢之派，恩廻木域之春。臣謹當承溫諭非常之寶辭，敢忘孝順？竭平生所有之緜力，小答&#91;1&#93;恩憐。」又奏云：「前者入朝時，面奏今後如有罪犯人，臣請罪之，獲蒙制可。今有李汾禧兄弟，嘗父事權臣金俊，竊弄國柄，反與林衍，殺金俊。如前擅權，至於父王廢立事，首謀倡亂，又與盧進義、韋得儒交結，謀危國家。推明其狀，已正典刑，是用聞奏。」遣將軍朴義如元，獻。乙卯，左僕射致仕李湊卒。壬戌，以公主有疾，放囚。丙子，遣將軍車信，藏世子胎于安東府。戊寅，遣國學大司成郭汝弼，將軍兪洪愼如元，賀正。
0063:十二月癸未，遣速魯哥來，問殺李汾禧兄弟，流池得龍等事，及刷取種田鎭守軍妻婦事。甲申，宰樞請親朝，許之。辛卯，放輕繫。王如元，參文學事朴恒，知密直司洪子藩，右副承旨金周鼎等，從行。丙申，渡鴨綠江。丁未，至元。是月，速魯哥以中贊金方慶，判密直許珙，還元。
0064:〈世家卷第二十八〉
fascicle:029
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:忠烈王二[编辑]
0003:五年[编辑]
0004:○(己卯)五年春正月，王在元。辛亥，帝賜王亡宋寶器、鳳甁、玉笛等九十事，翼日，又賜王及從臣彩帛。乙卯，宰樞享公主。校尉李應柱、康渭成，賫頒曆詔，還自元，詔曰：「朕若稽天象，敬授人時，所以大一統，重民事也。卿世守藩方，歲修貢職，宜頒新朔，用示同文。尙驅東作之民，勉率西成之効。」丙寅，王謁帝，帝使御史大夫月列倫，樞密孛剌，必闍赤忽禿哥兒、闍兀等，諭王曰：「忻都、茶丘奏：『鎭邊種田軍回來時，妻子皆爲官司所留不遣。』是否？」王對曰：「去夏奉聖旨，歸國差官，與帥府，考官軍妻妾婚書有無，依例點刷，非敢擅留。」丁卯，王侍宴長朝殿。戊辰，王謁帝，茶丘以軍人妻子一百二十八人爲請。茶丘子爲孛剌執鞭之竪，孛剌頗佑茶丘，王曰：「若以分揀&#91;1&#93;軍人妻子爲不法，縱軍人，脅良民子女，强娶之，可爲法乎？」月列倫等奏之，帝曰：「軍人妻有兒息者，歸其夫，國人官高有罪者，申奏而後罪之。」因命王歸國。公主幸新宮，勞役徒。己巳，遣盧英歸國，命毋以迎待煩民。庚午，王發燕京。
0005:二月丁亥，至自元。己丑，遣少尹趙愉于東寧府，推刷己未，以來西海之民亡命者。辛卯，王放鷹于壽康宮。甲辰，慶源公祚卒。丙午，以金方慶爲世子傅，許珙知僉議府事，洪子藩判密直事，韓康爲密直使，奇洪碩同知密直事監察提憲，任翊、宋玢、李尊庇並爲密直副使。
0006:三月庚戌，親醮于康安殿。撤竹坂洞人家三百餘戶，以起新宮，徒役凡四千。甲寅，遣郞將殷弘淳如元，獻花文大席。丁巳，遣帶方公澂，率禿魯花如元，金方慶子忻、元傅子貞、朴恒子元浤、許珙子評、洪子藩子順、韓康子射奇、薛公儉子之冲、李尊庇子瑀、金周鼎子深等衣冠子弟凡二十五人，皆超三等授職，送之。己未，以尹秀爲全羅道鷹坊使，遣元卿於慶尙，李貞於忠淸，朴義於西海，稱爲王旨使用別監。壬戌，王及公主，觀獵于馬堤山。丙寅，敎曰：「予聞，人有怙權昧理，擅奪人田民者，又有托勢得官，超資越序者，甚無謂也。脫或不改，非惟其人，所托附者，亦皆罪之。其含寃抱屈者，無論貴賤尊卑，宜各上書駕前，聽訟官遷延不決，必罰無貰。」
0007:丁卯，王及公主，移御壽康宮。庚午，忽赤三番享王。辛未，停各道計點使。壬申，王獵于郊。癸酉，王以田民之訟，積年未決，將今年三月以前事，命左司議權㫜，將軍崔有渰等七人爲別監，四月以後，委監察典法司，推決無滯。傳旨都評議司曰：「可遣使諸道，檢察往年三稅納否，戶口增耗，自今年，更定稅額，幷點塩戶，以徵其稅。」宰樞以謂：「三稅納否，各有司存，察戶口增耗，非農時所行。」遂停之。
0008:夏四月戊寅，王與公主，放鵝鴨于東川，觀之。辛卯，傳旨曰：「安東公主湯沐邑也，副使宋由義，其帶紅鞓之任。」由義以三品求美邑，又請紅鞓，時議譏之。乙未，遣王子滋于忠淸道牙州東深寺，避世子也。辛丑，遣中郞將鄭公、宋賢如元，請置伊里干。癸卯，王有疾，放新宮役徒，修諸陵。甲辰，移御舍那寺。乙巳，以旱，宥二罪以下。丙午，移御賢聖寺，復新宮役徒。
0009:五月丙辰，王與公主，觀竹坂新闕。丙寅，流監察侍史金弘美，左司諫李行儉于海島。丁卯，用樂，祀新殿鷲瓦。戊辰，以公主有疾，移御將軍李貞家，又移御水口觀音寺。庚午，放新宮役徒。辛未，遣將軍盧英如元，請醫。是月，元中書省牒云：「據來文：『至元十二年，使臣嶽都因、王外郞，傳諭聖旨，改革本國官名，已與使臣嶽都因商量，改革訖。諸路官司往來文字，指僉議府，而本府緣無印信，每及行移，勢似難便，伏希給降印信，幷行移諸路文字体例事。』都省奏奉聖旨，鑄與印信者。欽此，送禮部，依例鑄到高麗僉議府正四品銅印一顆，付于差來官鄭貴、朱碩等，收受前去。」
0010:六月丁丑朔，罷左司議大夫權㫜，晉州牧副使崔旵。庚辰，移御張舜龍家。甲申，改敬寧宮，爲貞和院。丁亥，賜趙簡等及第。辛丑，盧英與醫二人，還自元，東征元帥府承省旨，令造戰艦九百艘。癸卯，王與公主，移御壽康宮。都評議使據聖旨，請於潘州、遼陽閒，置伊里干，徙諸道富民二百戶居之，又於鴨綠江內，置伊里干二所，所各一百戶，以供朝聘役使，從之。
0011:秋七月丙午朔，召還李行儉、金弘美。戊申，慶尙道按廉使奏：「長史趙阡，嘗爲一善縣令，與密城人謀叛。今雖革面，不可使立於朝，請罷職。」從之。己酉，遣承旨趙仁規、印侯如元，奏禀修造戰艦。乙卯，除各道按廉、守令，賀正至及到界狀。庚午，遣密直副使李尊庇，將軍鄭仁卿如元，賀聖節，仍上書都當曰：「前次趙仁規等，申啓修造船楫事，幷請勿令元帥府監督。元帥茶丘與我有隙，百姓皆怨，若使監督，民必驚疑逃散，未易濟事，乞善奏天聰。」
0012:八月丙子朔，王與公主，宴于新殿。丁丑，還御壽康宮。辛丑，將軍金伯均，與元使金宗義，如慶尙道，點軍器。是月，作客館。梢工上左，引海一冲等四人，自日本逃還言：「至元十二年，帝遣使日本，我令舌人郞將徐贊及梢水三十人，送至其國，使者及贊等，皆見殺。」王遣郞將池瑄，押上左等，如元以奏。
0013:九月丙午，王放鷹于甑山。己酉，宴于新殿。癸丑，遣許珙于慶尙道，洪子藩于全羅道，爲都指揮使，修造戰艦。又遣權㫜於忠淸，爲都指揮使，朱悅於慶尙，郭汝弼於全羅，禹濬冲於西海，崔有侯于東界、交州，皆爲計點使。丙辰，遣將軍金允富、張舜龍如元。甲子，放鷹于籍田。中郞將鄭公還自元，帝賜王海靑圓牌。乙丑，王放鷹于猫串二日。戊辰，移御將軍張舜龍家。甲戌，以世子誕辰，宴于新殿。
0014:冬十月丁丑，飯僧五百于新宮。元遣亏&#91;2&#93;丹赤塔納、必闍赤哈伯那來，督修戰艦。戊寅，宴元使于新殿，二使拜于階前。己卯，元遣樊閏來，點視站驛。辛巳，王獵于南郊，獲鹿一獐二，召謂康允紹、李之氐曰：「夫獵，馳聘從禽，宜視險若夷，汝等擇地而行，安能多獲？自今可數獵，以閑習之。」壬午，木匠提領宴王于新殿。癸未，遣廣平公譓，偕塔納、哈伯那，監督戰艦于慶尙、全羅道。己丑，親設消災道場于本闕。庚&#91;3&#93;寅&#91;4&#93;，王獵于桃源驛。甲午，移御沙坂宮。戊戌，遣中郞將鄭福均如元，獻人參。己亥，元遣郞哥歹，送馬百五十匹，令放水內，又令揀&#91;1&#93;鄕馬，以進。庚子，諸回回宴王于新殿。辛丑，幸王輪寺。壬寅，親設消災道場于新殿。
0015:十一月丙午，幸賢聖寺。戊申，宴郞哥歹于新殿。癸丑，火星食月，命宰樞臺省，論時政得失，令於實封，皆不書名以進，是日，放造成役徒。癸亥，濟州達魯花赤享王。乙丑，王獵于普賢院。辛未，召見忠淸、西海計點使，咨問民瘼。壬申，收還諸臣受賜官奴婢，屬都官。康允紹、金子廷詐稱賜牌，多占土田，沒入新興倉。命選州郡倡妓有色藝者，充敎坊。
0016:十二月甲戌朔，遣大將軍兪洪愼，少尹金光就如元，賀正。辛卯，以許珙同修國史，薛公儉知密直司事，宋玢、李尊庇並同知密直司事，朴球爲密直副使，金伯鈞、禹濬冲並爲三司使。流監察侍丞崔有渰于大靑島，尋召還。
0017:六年[编辑]
0018:○(庚辰)六年春正月甲辰，罷朱悅、郭汝弼。己酉，以星文屢變，宥二罪以下。癸丑，移御本闕。庚申，遣大將軍印侯，將軍高天伯與塔納，如元。壬戌，王與公主賞東池，遂幸觀音寺。乙丑，以德泉寺住持益藏擊殺永春縣吏，又與妓玉眞通，流于海島，益藏元宗寵姬子也。丙寅，忽赤享王于新殿。己巳，遣親從將軍朴延，中郞將李仁于東寧府，推刷夫匠。
0019:二月癸酉朔，忽赤享王。乙亥，又宴。己卯，遣校尉鄭之演如元，獻環刀三百七十八把。庚辰，郞哥歹享王。壬午，鷹坊享王，哈八那、郞哥歹等諸客使，皆赴。丙戌，命中郞將柳琚，搜大府財貨，入內。戊子，移御壽康宮。乙未，還御沙坂宮。丙申，密直副使李尊庇，偕哈伯那，視戰艦于全羅道。戊戌，王與公主，如玄化寺，命承旨廉承益，作佛殿。
0020:三月壬寅朔，大將軍印侯，將軍高天伯與塔納，還自元。塔納至岊嶺站，瓮津等數縣，當供晝食，有人告塔納曰：「吾邑之民，盡隸鷹坊，孑遺貧民，何以供億？欲還朱記於國家，竢死而已。」塔納來責宰相曰：「東民，獨非天子之赤子乎？困苦至此，而不之恤，朝廷馳一使以問，何辭以對？」宰相白王，請去鷹坊之弊，王怒，欲請回回之見信於帝者以來，分管諸道鷹坊，抑令宰相，不敢復言。趙仁規力諫&#91;5&#93;，而公主亦言不可，乃止。癸卯，召檢校大將軍吳光札，拜爲明仁殿侍衛將軍，賜紅鞓。光札年八十九，居同福縣，其子僧祖英有寵，故有是命。甲辰，輟西海道己卯，年轉米，賜岊嶺道各站，以供郞哥歹，又以支宮室戰艦鐵價，及夫匠粮。戊申，親醮三界于本關。庚戌，諸王、宰樞，享王于新殿，召柳璥、皇甫琦、崔瑛、宋松禮、邊胤等致仕宰樞，侍宴。
0021:壬子，監察司言：「頃在江都，貢賦粗足，今左右倉之入頓减，而又致大坊廚外，漆色、鞍色、阿闍赤等，各所賜食，皆仰給右倉，請除之。且修宮室，今已三載，而兩班無僕隸者，只賣祿牌，雇傭赴役，或有躬自執役者，亦請除之，以竢農隙。又諸道按廉使、別監，職在察理治，問民苦，今皆籍上供，歛民紬紵、皮幣、脯果、名表紙等物，賂遺權貴，請皆理罪。」王只許除名表紙。乙卯，監察司上言，論時事，王大怒，鞫侍史沈諹&#91;6&#93;于崇文館。流雜端陳倜，侍史文應于海島，罷殿中侍史李承休。以將軍金鎰爲侍丞，郞將禹天錫爲雜端，佐郞閔萱爲侍史，前廣州判官李仁挺，祗候&#91;7&#93;閔漬爲殿中侍史。丙辰，幸本闕，設藏經道場，見殿後杜鵑花盛開，題四韻詩一篇，令詞臣白文節、潘阜、郭預、閔漬等十八人和進。文節等進言，請宥沈諹&#91;6&#93;之罪，卽命釋之，尋又釋倜應等。戊午，元遣蠻子海牙來，帝勑禁郡國舍匿亡軍，回回恣行屠宰。辛酉，下旨曰：「今之儒士，唯習科擧之文，未有博通經史者，其令通一經一史已上者，敎授國子。」乃以司宰尹金磾，正郞崔雍，左司諫方維，前通事舍人柳沇，權知祗候薛調，前祗候李郤、吳漢卿爲經史敎授。戊辰，將軍曹允通還自元，中書省許復設談禪法曾。
0022:夏四月癸未，隕霜，殺禾苗。甲申，亦如之。丙戌，遣中郞將簡有之如元。平章阿哈馬求美女，弘圓寺眞殿直張仁冏，請以其女行，有之押去。於是，除仁冏郞將，時人譏其賣女得官。阿哈馬以其非名族，不受。庚寅，王與公主，幸吉祥寺，觀朴淵。遣中郞將池瑄于東寧府，問發掘先代君王陵墓。辛卯，王與公主，至新宮，匠者白曰：「役徒三年，不得一日之息，妻兒何以爲生？今當農時，乞且放歸。」不聽。癸巳，以旱甚，禁人扇笠。乙未，賜李伯琪等及第，以旱，不賜花。巷市。
0023:五月癸卯，以詩賦，親試文臣，取書籍店錄事趙簡等九人，賜黃牌，籍內侍。倭賊入固城漆浦，擄漁者而去，遣大將軍韓希愈，防守海道，又選忽赤、巡馬諸領府等二百人，分守于慶尙、全羅道。倭賊又寇合浦，擄漁者二人以歸，乃遣大將軍印侯，郞將池瑄，告于元。乙巳，命忽赤擊毬，王與公主，御涼樓，觀之。壬子，雨雹。聚盲僧，禱雨。癸亥，雨。乙丑，王與公主，如玄化寺。丙寅，召文臣及殿試及第，示所製四韻詩，令刻燭和進。左司議潘阜，待制郭預，恥與後輩同賦，爲左右所迫，不得已亦進焉。甲戌，柳庇還自元，帝勑以本國軍卒，防禦倭賊。是月，旱蝗。元中書省，牒加糴米一萬石。
0024:六月己卯，郞將池瑄還自元言：「蠻子海牙，非朝廷所遣，當押送京師。」辛巳，新宮成，號曰膺慶，樓曰寒碧，門曰泰通。遣將軍朴義如元，獻子。
0025:秋七月癸卯，移御承旨廉承益第。遣將軍元卿如元。丙午，僉議中贊金方慶，上章乞退，遣承旨鄭可臣，敦諭起之。辛亥，將軍朴義還自元，帝勑王親朝。甲子，移御沙坂宮。乙丑，以西海道計點使禹濬冲爲都指揮使。丙寅，遣密直副使金周鼎如元，賀聖節。丁卯，中書省牒云：「雙城民戶，除將韓信等三戶分付，訖外德光等六戶，緣雙城勒留。在前宴帖兒元斷，幷差官魏文愷斷，與本國全戶三十，隻身男女四十二名，放歸而後，分付德光等事，都省准此除。前項戶計，箚付開元等路宣慰使，行下雙城照勘呈省。外合行移牒，請照驗，卽將德光等六戶，分付施行。」
0026:八月辛未，王以將如元，且天變屢彰，宥二罪已下。王如元。癸酉，元卿自元，賫省旨來，令耽羅達魯花赤，自以其鐵匠，修戰艦。丙子，元流皇子愛牙赤于大靑島。癸未，王次昌義縣，永寧公率二子，來謁。辛卯，公主宴愛牙赤于新殿。王至上都，時帝在闍干那兀，王遂如行在乙未，謁帝，帝宴王，仍命從臣赴宴。先是，王使朴義奏曰：「東征之事，臣請入朝禀旨，帝許之。」忻都、茶丘、范文虎，皆先受命，茶丘曰：「臣若不擧日本，何面目復見陛下？」於是，約束曰：「茶丘、忻都率蒙麗漢四萬軍，發合浦，范文虎率蠻軍十萬，發江南，俱會日本一岐島，兩軍畢集，直抵日本，破之必矣。」王以七事請：「一，以我軍鎭戍耽羅者，補東征之師，二，减麗漢軍，使闍里帖木兒，益發蒙軍以進，三，勿加洪茶丘職任，待其成功賞之，且令闍里帖木兒，與臣管征東省事，四，小國軍官，皆賜牌&#91;8&#93;面，五，漢地濱海之人，幷充梢工水手，六，遣按察使，廉問百姓疾苦，七，臣躬至合浦，閱送軍馬。」帝曰：「已領所奏。」戊戌，勑王還國，丞相安童母，獻良馬一匹。
0027:九月己酉，王至北京，康守衡享王于其第，有同知宋貞，儒者也，王示以所製九日詩二篇。丙辰，闍里帖木兒迎王于路，獻馬三匹。征東元帥府鎭撫也速達賫二關字來，其一：「奉聖旨，委忻都、茶丘、范右丞、李左丞，征收日本行中書省事，卽目軍馬調度，據本國見管，粮儲船隻梢工水手，一切軍須，請照驗行下合屬，如法准備，聽候區用，勿値臨時失誤。」其一：「經行去處，竊恐不畏公法之人，放火燒草，事係利害，請照驗行下合屬，出牓禁約，如違，罪有所歸。」丙寅，王至自元，入御沙坂宮。丁卯，元遣也速達、崔仁著，以水韃靼之處開元、北京、遼陽路者，移置東寧府，使之將赴征東。
0028:冬十月辛未，點閱京外兵。丁亥，令各道指揮使，罷判官、錄事，唯留都評議錄事。戊子，令宮人奏樂，笙簫歌吹之聲，聞於外。國人以東征故，皆有蹙額之嗟。己丑，監察司檢諸司勤怠，謂之衙時監檢，常以冬夏孟月行之。以外方多故，除八關、正、至賀表。庚寅，王獵于馬堤山。丁酉，征東行省遣者毛兒闌，備粮餉軍器，僉發士卒，差定頭目。戊戌，中贊金方慶復請老，不允。是月，元行中書省，移牒征東軍事，牒曰：「欽奉聖旨，征收日本國，會驗至元十五年，奉到樞密院箚付，先爲軍前，多有逃亡事故，歇役軍人。奏奉聖旨差官，與各路奧魯官吏，一同磨勘，其閒，若有欺蔽隱匿，定到奧魯官吏，罪名罷職，斷沒人口財産。如此嚴切起補。本院照得，前項逃亡事故，歇役軍多者，盖爲渡江已來，分調軍馬諸處征進，其管軍頭目，爲不係親管軍人，不肯用心撫恤。將强富者，指作合必赤拔都兒爲名，常川占破，另委頭目管領，不當軍中差使。親管頭目，却無軍管，遇有出征，巡哨一切工役，止令其餘軍人，應當迆漸靠損。或出軍時，得到些小討虜，又以指名，抽分拘收，軍中科收錢物。軍人好馬，軍官假借强換，剋减軍馬粮料，不顧軍人飢寒。官司工役頻倂，不度軍力難易。軍病不醫，稍似痊愈，便當重難差使，勞役身死。器甲什物損毁，並不預先照勘，遇有勾當，纔方勒軍，借債補買。如此情弊多端，以致逃亡歇役，軍前失誤調用。奧魯內起補，致令奧魯官吏，因而作弊，騷擾不安。此係管軍官吏之過，若不禁約，切恐起補軍人，發到軍前，循習舊弊，依前指名占破，不肯用心存恤。又以臨逼逃亡，再來奧魯內勾補，轉致損壞軍戶。爲此聞奏，過頒降到聖旨：『宣諭行省，行院，都元帥，各衛指揮使，招討萬戶以下大小管軍官，首領官，鎭撫人等，交樞密院遍行條畫，禁治。更交提刑按察司官，常切用心體究，仰樞密院，同行省、行院，將軍官所行公事，考校功過，明白奏聞，定奪賞罰。本省參詳卽目相近出征，若不預先省諭軍官軍人，臨期失誤，枉負罪責，今將元降聖旨全文，抄錄在前，幷樞密院定到條畫開坐，請照驗。欽依所奉聖旨事意，及照依樞密院條畫區處，更爲行下合屬於軍人屯住去處，常切明白開讀，嚴功省諭施行。
0029:一，管軍官，將所管軍人，選揀&#91;1&#93;親丁好漢一名，常要數足閱習武藝，慣熟敎練，陣勢進退法度，各要精銳。不許雇名驅丁軟弱之人，當役所據，練定好軍，無得私下交換。及不得因梯己勾當，虛作別名，放軍還家。若有輪定，必合交換者，令管摠司當官相驗，堪充軍者，方許替換。摠司給引，放令還家。合替軍，未經相視一面，無引逃走者，便同逃軍。在下軍官鎭撫，不得一面給引替換，侍衛親軍，不拘此例。如不測差官，點覰得軍人少數，或有雇名驅口軟弱之人，定須&#91;9&#93;究理。
0030:一，大小官貟人等所占，合必赤拔都兒軍人，屯住去處，不合常川占破。聖旨到日，盡數發付本翼，親管頭目管領，與其餘軍人，一處通行輪當，係官差役。如遇出軍，必用合必赤拔都兒者，至日，驗各翼軍數，選行摘撥，回日，依舊各歸本翼。今後大小官貟，屯守去處，並不得依前常川占破合必赤拔都兒，靠損其餘軍人。遇夜，止於守城軍內，輪差守宿，委官管領，以備勾當。亦不得私使軍人工役營運，及不得將管軍官員，占管定司，招收民戶等勾當。新附軍人，但請粮者，亦依此例。軍官合必赤人數，襄陽府時，行省已有定到各設數目，除此人數外，不得多占。
0031:一，出軍時，軍人討虜得到人口頭匹，一切諸物，各自爲主。本管頭目人等，並不指名拘收，亦不得攞摭罪名，逼嚇取要。
0032:一，軍人馬匹，軍官不得假借換要。及不得勾當，差使軍人馬匹，致有瘐弱倒死，勒令軍人借債，補買生受。
0033:一，軍前，若有患病軍人，隨令手高醫工，對證用藥看理，各翼選好人服侍。仍仰本翼額設，首領官不妨本職，專一司病看理。病軍將養復元，方許輪當差使，逐旋具數，開呈本翼。若較考時，驗病死軍人多寡，定奪司病官賞罰施行。
0034:一，軍人對陣相殺，就陣亡沒者，仰本管頭目，從實供報，保結呈復，依例給賞。本戶軍役，擬依舊例，存恤一年，若病死者，亦以存恤，半年限外，句起戶下其次人丁補役。
0035:一，攻城野戰，但遇敵人，對陣相殺者，將委實向前出力獲功頭目軍人，對衆推詳明白端的，從把軍官，開坐花名，獲功實跡保定。行省、行院，依例保奏，給降官賞。慢功者，亦對指證，是實取勒，無詞招伏，申上定斷，無得中閒看循恩讎，虛申功過，引惹違錯。
0036:一，每千戶，選揀&#91;1&#93;信實錢糧官二員，遇有官給犒賞，委令關支&#91;10&#93;對衆給散，本管頭目人等，不得中閒剋减。若有差出事故軍人，仰將關到錢物，官爲知數收貯，本軍回日，給付。身故者，發付家屬，無致侵使隱匿。
0037:一，軍馬糧料，若遇關支，亦令已委信實錢粮官，管領關支，不得剋减。如有身故軍粮，倒死馬料，食用不盡者，見在數目，却行回納。或差出軍馬糧料，收頓，候回日給付，或令次月請糧軍人就用，無致私下破費。
0038:一，衣甲、器仗、軍需什物，預爲點視足備，聽候不測用度。無致臨時闕少，才方督逼軍人，逐急借債補買，以致多出利息生受。
0039:一，旣軍中無擾，却有在逃軍人，仰本管軍官，隨卽申覆上司，行移所屬奧魯官司，差人前去，約會一同根捉，須要得獲元逃正身，取問是實，就軍前，照依見降聖旨，定到罪名，對衆施行。如奧魯官，幷坊里正、鄕司、隣佑人等，知情推調，不拿元逃正軍者，依已定罪名斷遣。若軍官私下一面差官於奧魯內，起補逃亡事故軍者，仰奧魯官，欽依聖旨事意，開坐軍官姓名，申院以憑取問。
0040:一，軍馬屯守去處，須管於軍管內各千戶百戶牌子，一處屯住。摠把官員，係官廨宇居止，不得於街防，占奪新附官民宅舍，四散安下，欺壓新附民戶。
0041:一，省諭官軍軍人，據好投拜官民，宅舍、店鋪、莊産、田地、花果、松竹、菜菌、一切林木，不得强行占奪。如此占者，歸附本主，及不得劫毁人家墳墓。
0042:一，軍官軍人，於新附州城，不得挾勢强娶他人妻女。如和娶者，或有親屬隨從人口，或有典雇人等，不得典賣爲聘嫁。
0043:一，管軍官員，嚴加禁治。各管軍馬屯住，幷出征經過去處，除近裏地面，先有聖旨禁治外，但係新附地面，不得收放頭匹，踏踐百姓田禾，咽咬花果桑樹，及不得於百姓之家，取酒食，宰殺猪鷄鵝鴨，刀奪百姓一切諸物。
0044:一，省諭管官吏衆軍人等，據茶、塩、酒、稅麴一切應禁之物，無致違犯。若有違犯者，除正犯人依條究治外，本管頭目，有失鈴束者，亦行斷罪。
0045:一，軍官人等，不得於軍人處，擅科取，要分文錢數頭匹一切諸物。」又牒曰：「欽奉聖旨條畫內，一款節：『該大官員人等所占合必赤拔都兒軍人，屯守去處，不合常川占破。聖旨到日，盡數發付本翼親管頭目管領，與其餘軍人，一處通行，輪當係官差役。如遇出軍，必用合必赤拔都軍人者，至日驗各翼軍數，旋摘撥，回日依舊各歸各翼，今後大小官員，屯守去處，並不得依前常川占破合必赤拔都兒，靠損其餘軍人。』卽目照得相近出征日期，本省擬議到下項各翼管軍官吏額設合必赤拔都兒軍人。自萬戶以下，管軍摠管，幷千戶摠把等官員，如是，各管軍人，迭數依額差占。若有軍數不敷，减半占用。已後管軍官員，各不依元定額設數目，多餘占使出征軍人，如是，官司察知，或諸人首告得實，自元帥、萬戶、摠管取招，移咨省院聞奏。定奪外，據以下千戶、摠把、百戶等官員，但有違犯，就便革任。如首告人，有職役者，陞加名分，散軍，隨卽任用。據此須合開坐，移牒請照驗，早爲行下管軍官員，依上施行。官員，都元帥一百名，左右副元帥八十名，使萬戶五十名，副萬戶四十名。摠管所管軍一千名額設，合必赤軍摠管二十名，副摠管一十名。千戶所管軍五百名額設，合必赤軍千戶一十名，副千戶五名。摠把所管軍二百名額設，合必赤軍四名。百戶額設，合必赤軍二名。元帥府首領官經歷一員七名，知事一員四名，令史五員各三名，譯史占三名，通事占三名，知印占三名，鎭撫占七名，架閣庫管勾占一名。鎭撫所令史二名，爲占一名。萬戶府首領官，知事占三名，令史四名，各占二名，通事占二名，譯史占二名，知印占二名，鎭撫占三名。摠管&#91;11&#93;所首領官，止設提領案牘名分，提領案牘占三名。令史三名，占用二名，知印占一名，彈壓占一名。千戶首領官，知官占一名，知印彈壓占用一名，摠把令史二名，內占一名，百戶司吏彈壓等占用一名。」
0046:十一月壬寅，閱三官五軍。丙午，以摠郞金洹，將軍趙允璠女，歸阿哈馬。戊申，宴塔納哈伯那于新殿。己酉，遣右承旨趙仁規，大將軍印侯如元，上中書省書曰：「小國，已備兵船九百艘，梢工、水手一萬五千名，正軍一萬名，兵糧以漢石計者十一萬，什物機械，不可縷數，庶幾盡力，以報聖德。予昔在朝廷，嘗以勾富行省事，聞于宸所，未蒙明降。竊念，諸侯入相，古之道也，遼金兩國，冊我祖先，爲開府儀同三司，予亦猥蒙聖眷，曾拜特進上柱國，以此，忖得諸侯而帶上國宰輔之職，古今有例。伏望善奏，敎行省凡大小軍情公事，必與我商量，然後施行，差發使臣，以赴朝廷，亦必使與賤介同往。今有行省文字云：『右咨高麗國王。』封云：『到國王開坼。』竊審，中書省行來文字，字謹紙厚，每牒云：『請照驗，謹牒。』未詳行省文字，是何體例。予忖得行省於國王，旣無疑忌，雖咨關箚付，可也，若諸駙馬處，有不得已行移文字，當用如何体例？昔禿輦哥國王，於我父王，未嘗直行文字，必行下達魯花赤，伏望，定奪彼此往還文字格式，回示。
0047:小國，連年不登，民皆乏食，所以軍糧，未曾盡意收貯。除見在兵糧七萬七百二十七漢石外，內外公私俱竭，以此大小官員月俸，國用多般賦稅，悉皆收取，更於中外戶歛，粗備四萬漢石，過此，難以應副。筭得正軍一萬名，一朔糧，凡三千漢石，若夫大軍，多至三四萬，其闊端赤，亦且不小，又有梢工、水手，亦不下一萬五千名。近得行省文字云：『明年春首，起程前去。』若令諸路官員沓來，不待靑草，軍糧尙爲不敷，馬料將何支&#91;10&#93;應？又聞，將以五六月，放洋前去，我國每歲五六月，霾雨不止，小有西風，海道霧暗。倘或淹留時日，未果放洋，其接秋口糧，載船行糧，又何能支？唯恐軍民一時乏食，不以情實，預先申覆，後有闕誤，利害非輕，請照驗施行。小國一千軍，鎭戍耽羅者，在昔東征時，係本國五千三百軍額。竊念小邦，地褊人稀，軍民無別節次，更添征討軍四千七百，深恐難以盡數應副。願將前項鎭戍一千軍，以補新添征討軍額。小國，昔有達魯花赤時，內外人戶，合用弓箭，至於打捕戶所有，悉皆收取。又於昔東征時，五千三百軍，賫去衣甲弓箭，多有棄失，僅得收拾，頓於府庫，不堪支用，况今新僉四千六百軍，元無一物，何以防身？伏望善奏，賜以衣甲五千，弓五千，弓弦一萬，增其氣力。小國軍民，曾於珍島、耽羅、日本三處，累有戰功，未蒙官賞，伏望追錄前功，各賜牌面，以勸來効。每一千軍，摠管千戶各一，摠把各二，花名，抄連在前。請以上將軍朴之亮，大將軍文壽、羅裕、韓希愈、趙圭，親從將軍鄭守琪，大將軍李伸、朴保、盧挺儒、安社等十人爲摠管。大將軍趙抃，將軍安迪材、許洪材、金德至、徐靖、任愷、金臣正、李廷翼、朴益桓等十人爲千戶，中郞將柳甫、金天祿、李臣伯、辛奕、崔公節、呂文就、安興、李淳、金福大、車公胤、李唐公，郞將朴成進、高世和，中郞將宋仁允，郞將玉環、桂富、金天固、李貞、徐光純、咸益深等二十人爲摠把。見今所抄小邦軍額，京內二千五百，慶尙道二千三百九十，全羅道一千八百八十，忠淸道一千九百，西海道一百九十，交州道一百六十，東界四百八十，摠計一萬人。兵船摠九百艘，三百艘，合用梢工、水手一萬八千。竊念小國戶口，自來凋弊，往歲東征之時，大船一百二十六艘，梢工、水手，猶爲未敷，况今三百艘，何以盡數應副？以此，至於農民，徵發丁壯，凡一萬五千人，其不敷水手三千，於何調發？有東寧府所管諸城，及東京路沿海州縣，多有梢工、水手，伏望發遣三千人補乏。陪臣中贊金方慶，自供職以來，凡應奉朝廷詔命，一心盡力，又於珍島、耽羅、日本等三處，隨官軍致討，累有捷功，宣授虎頭牌，獎論答&#91;12&#93;勞。今復管領正軍一萬，水手一萬五千名，往征日本，若不參領軍事，竊恐難以號令，或致違誤。方慶年齡雖邁，壯心尙在，欲更盡力，以答&#91;12&#93;天恩，伏請善奏，許參元帥府，勾富公事。兵糧一年所收，摠計一萬六千七百三十二石，往年收貯，幷今年所收，摠計七萬七百二十七漢石，小國僉起正軍一萬，水手軍一萬五千。交中贊金方慶，爲頭領管外，交密直副使朴球、金周鼎等，就立萬戶，前赴日本，予往詣朝廷時分，乞賜萬戶牌面，未蒙明降。伏望善奏，朴球、金周鼎等，亦賜虎頭牌，以勸來効。右承旨趙仁規，通曉蒙漢語，凡朝廷詔旨，上司文字，明白傳譯，無有違誤，予昔侍天廷，終始隨從。又於公主，根柢恪勤朝夕，功勞不小，亦賜牌面，以充王京脫脫禾孫，兼推考官頭目。」庚戌，中書省遣會同館使張獻，吏部主事也先海牙，以絹二萬匹來，市米以充兵糧。壬子，王在沙坂宮，設八關會。乙卯，金方慶復上書乞退，不允。己未，命日官，自今，勿進冬至元正曆。庚申，中贊金方慶，密直副使朴球、金周鼎，閱東征軍士。丙寅，遣中贊金方慶，將軍鄭仁卿如元，賀正。
0048:十二月癸酉，以許珙叅文學事世子保，洪子藩知僉議府事世子貳師，韓康爲左常侍，宋玢、李尊庇並知密直司事世子元賓，朴球、金周鼎並同知密直司事，金伯均爲密直副使，蔡仁平爲三司使，朱悅爲版圖判書。甲申，王獵于馬堤山。辛卯，趙仁規、印侯還自元，王迎詔于城西門外。帝冊王爲開府儀同三司中書左丞相行中書省事，賜印信。又以金方慶爲中奉大夫管領高麗軍都元帥，知密直司事朴球、金周鼎爲佋勇大將軍左右副都統，並賜虎頭金牌、印信。趙仁規爲宣武將軍王京斷事官兼脫脫禾孫，賜金牌、印信，朴之亮等十人爲武德將軍管軍千戶，賜金牌及印，趙抃等十人爲佋信校尉管軍摠把，賜銀牌及印，金仲成等二十人爲忠顯校尉管軍摠把。甲午，宴于新殿。
0049:七年[编辑]
0050:○(辛巳)七年春正月戊戌朔，元遣王通等，頒新成授時曆，乃許衡、郭守敬所撰也。詔曰：「自古，有國牧民之君，必以欽天授時，爲立理之本，黃帝、堯、舜，以至三代，莫不皆然。爲日官者，皆世守其業，隨時考驗，以與天合，故曆法無數更之弊。及秦滅先聖之術，每置閏於歲終，古法益殫廢矣。由漢而下，立積年日月法，以爲推步之準，因仍沿襲，以迄于今。夫天運流行不息，而欲以一定之法，拘之，未有久而不差之理，差而必改，其勢有不得不然者。今命太史院，作靈臺，制儀象，日測月驗，以考度數之眞，積年日法，皆所不取，庶幾脗合天運，而永終無弊。乃者，新曆告成，賜名曰授時曆，自至元十八年正月一日頒行，布告遐邇，咸使聞知。」通等館于道日寺，晝測日影，夜察天文，求觀我國地圖。
0051:壬寅，遣知密直司事韓康于忠淸、交州道，以備軍馬草料。時，慶尙道轉輸別監刻日，督飛輓甚急，民皆竄匿，高丘縣吏恐後期抵罪，自縊。丙午，中外城隍、名山、大川，載祀典者，皆加德號。辛亥，王如奉恩寺。丁巳，開元路東寧府王萬戶、也先大王，皆遣使來，以東征事也。庚申，地震。乙丑，行省移牒，備新簽軍一萬五千人粮料，及大軍自岊嶺至合浦行程草料。
0052:二月己巳，宰樞享王于壽康宮，以賀宣命。盜入王宮，竊寶玉。丁丑，鷹坊與內僚享王，賜米百斛，助其費。辛巳，哈伯那如東界，閱女眞軍。壬午，遣將軍李仁如元，請減軍馬草料。癸未，下僧批二百餘人。丙戌，造成都監灾。時，請元木匠，以修宮室，今已三歲，民不堪苦，人以爲：「天示灾，以警之。」庚寅，王與公主，幸世子府。內僚河汭稱旨，取國贐庫金銀、細紵，入內帑，分賜嬖倖。此皆朝覲盤纏，科歛者也，怨讟交騰。
0053:三月己亥，猪坂橋人家百餘火。癸卯，設消災道場于壽康宮。壬子，元帥金方慶，萬戶朴球、金周鼎，帥師向合浦。甲寅，元遣征東行中書省右丞忻都、茶丘來。時，我翼祖，亦以朝命，自東北面來見王，至于再三，益恭益虔。王曰：「卿本士族，豈忘本乎？今觀卿擧止，足知心之所存矣。」乙卯，將軍盧英還自元，帝賜駙馬國王宣命，征東行中晝省印。先是，王奏曰：「臣旣尙公主，乞改宣命，益駙馬二字。」帝許之。丙辰，王與忻都、茶丘議事。王南面，忻都等東面。事大以來，王與使者，東西相對，今忻都不敢抗禮，國人大悅。忻都等往合浦。戊午，皇后弘吉刺氏訃至。公主遣中郞將鄭公如元，請奔喪。是月，林千戶押歸附一萬五千來。
0054:四月丙寅朔，幸合浦。右副承旨鄭可臣扈從。庚辰，王至合浦。癸未，大閱于合浦。庚寅，公主如元。
0055:五月戊戌，忻都、茶丘，及金方慶、朴球、金周鼎等，以舟師，征日本。戊申，以久旱，禁載笠持扇。甲寅，雨。癸亥，行省摠把報：「是月二十六日，諸軍向一岐島，忽魯勿塔船軍一百十三人，梢手三十六人遭風，失其所之。」遣郞將柳庇，告于元。
0056:六月壬申，金方慶等與日本戰，斬首三百餘級。翼日復戰，茶丘軍敗績。范文虎亦以戰艦三千五百艘，蠻軍十餘萬來，會値大風，蠻軍皆溺死。癸未，王次慶州，下僧批，僧輩以綾羅，賂左右得職，人謂羅禪師、綾首座。娶妻居室者，居半。丙戌，元遣兵三百騎來，戍合浦。
0057:七月癸卯，郞將柳庇還自元。帝許耽羅鎭戍軍五十名，出陸耕種。乙巳，公主至懿州，帝勑還國。丁未，乃還。己酉，王至自合浦。甲寅，王與公主，宴于壽康宮。元帥金方慶，使中郞將朴昷奏：「諸軍至太宰府，累戰，交綏而退，蠻船五十艘隨至，復向其城。」因獻所獲甲冑、弓矢、鞍馬等物。」拜昷攝將軍。戊午，遣知密直司事韓康如元，賀聖節。
0058:八月丁卯，王與公主，幸慶尙道。庚午，將軍元卿，偕也先不花，還自元，帝勑塔納於慶尙，塔刺赤於全羅，也先不花於忠淸，皆爲脫脫禾孫。壬申，遣別將康世，䝴行中書省表如元，賀聖節。王與公主，次用安驛。聞陰竹監務金珥政最，特差爲都評議案牘員。丙子，次于順安縣。慶尙道按廉使閔萱，設宴于新院。丁丑，次甫州，副使朴璘，跨川作茅亭，設宴，左右皆譽。移次安東府，府使金頵，結綵棚，張樂以迎。判官李檜惜民力，務省浮費，又拙於進退，內僚皆毁之。於是，移檜於甫州，璘於安東。己卯，別將金洪柱，自合浦，至行宮，告東征軍敗，元帥等，還至合浦。壬午，遣將軍李仁如元。乙酉，贊成事朴恒卒。甲午，金方慶等來謁行宮。
0059:閏月癸丑，地震。丙辰，遣左司議潘阜，勞忻都、茶丘、范文虎。庚申，王與公主，至自慶尙道。是月，忻都、茶丘、范文虎等，還元。官軍不返者，無慮十萬有幾。
0060:九月乙亥，中郞將鄭公，郞將柳庇還自元，帝勑曰：「王勞於軍事，其勿來朝。」癸未，中郞將鄭福均還自元，帝陞僉議府，爲從三品，鑄印，賜之。
0061:十月己亥，元勑，於本國金州等處，置鎭邊萬戶府，以印侯爲佋勇大將軍鎭邊萬戶，賜虎符及印，張舜龍爲宣武將軍鎭邊管軍摠管。己未，發龍門倉兵粮，給領府。
0062:十一月癸亥，下敎：「每月初八、十五、二十三日，及帝本命日，禁宰殺，且放衙。」乙丑，元召還皇子愛牙赤。庚辰，王與公主，餞于碧瀾渡。壬午，各道按廉使啓，東征軍九千九百六十名，梢工、水手一萬七千二十九名，其生還者一萬九千三百九十七名。
0063:十二月壬辰，遣大將軍金子廷如元，賀正。庚戌，有旨曰：「寡人嘗爲世子，入朝京師，羅裕、池允輔、金應文、鄭仁卿、車得圭、金富允、李之氐、黃龍、金義光、梁貯、周碩、金位良等，有侍從之勞。昔，賊臣林惟茂，擁兵江都，以拒帝命，贊成事致仕宋松禮，前樞密院副使洪文系，知密直司事宋玢，大將軍金之底，奮義掃蕩，功在社稷。其並議賞典。」是年，自春至冬，中外疫厲大興，死者甚衆。
0064:八年[编辑]
0065:○(壬午)八年春正月乙亥，元遣闍刺䚟、蒙古不花，問耽羅防守軍粮，草粮歲支&#91;10&#93;之數。丁丑，王與公主，如玄化寺。庚辰，上將軍印侯、張舜龍等，與鷹坊，享王于竹坂宮。是月，元罷征東行中書省。
0066:二月癸巳，忽赤享王于竹坂宮。元遣蒙漢軍一千四百來，戍耽羅。乙未，王獵于西郊。戊戌，王獵于馬堤山。甲辰，燃燈，王如奉恩寺，除伎會。乙巳，王與公主，如興王寺。遂幸壽康宮。乙卯，幸王輪寺。
0067:三月辛酉朔，以判三司事韓康，密直副使金伯均，爲宰樞所司存。甲子，醮于本闕。己巳，王與公主，親設消灾道場于新殿。
0068:夏四月京城泥岾佛腹藏里，有盲兒，其父母俱疫死，兒獨與一白狗居。兒執狗尾，出于路，人施以飯，狗不敢先舐，兒言渴，狗引至井，令飮，復引還。兒曰：「我失父母，賴狗以活。」觀者憐之，號爲義犬。戊戌，元遣不八思、馮元吉來，勘兵糧。又以東征軍敗，遣兵三百四十，戍合浦，六十守王京，以備不虞。丙午，遣同知密直司事朴球，鎭合浦。戊申，遣佐郞李行儉如元，進黃漆。己酉，以旱，徙市，禁戴笠持扇。乙卯，王與公主，幸本闕，設百座法席。丁巳，命州郡，進畋犬。
0069:五月庚申，敎曰：「予惟否德，國步多艱，天譴相仍，旱灾連歲，故宜戒愼，修德消變。其犯二罪以下，悉皆原免。加松嶽及境內名山、大川德號，祖聖以下列祖，加上尊號。道詵國師、文昌侯、弘儒侯，並加封爵。文武正雜，凡有職者，加次第同正。己巳，年東歸，至婆娑府，聞變還朝，侍從輔佐，將軍丁伍孚、鄭仁卿、車得珪、李之氐，大府尹金應文，郞將金義光爲一等功臣，大將軍羅裕、池允輔，將軍林庇，摠郞李承衍，將軍金富允，中郞將黃就，郞將聶周碩、梁貯，正郞白佐明，郞將田祐、金位良爲二等功臣，各賜田民。其餘從臣，依甲戌，年宣旨，子孫錄用。別將金心伯、劉福和，殿前承旨崔仲卿，雖皆常式七品，隨從有功，許通五品，中郞將鄭承五，再從入朝，許其子限五品。」辛酉，王與公主，御凉樓。使忽赤、鷹坊，分朋擊毬，勝者，賞以銀甁。壬戌，宰樞享王于新殿。丙寅，王獵于金郊。甲戌，作大屋于禁苑，使張恭、李平養鷹，王日必再至。二人殺城中雞狗，無筭。癸未，王與公主，幸積石寺。丁亥，遣將軍朴義等二十五人如元，獻鷹。
0070:六月己丑，王如奉恩寺。蠻軍摠把沈聰等六人，自日本逃來言：「本明州人。至元十八年六月十八日，從葛剌歹萬戶上船，至日本，値惡風，船敗。衆軍十三四萬，同拪一山，十月初八日，日本軍至，我軍飢，不能戰皆降。日本擇留工匠及知田者，餘皆殺之。」王遣上將軍印侯，郞將柳庇，押聰等送于元。乙巳，慮囚。己酉，王以公主有疾，幸王輪寺，翼日，移御神孝寺。癸丑，又放囚。丙辰，移御叅文學事許珙第。
0071:秋七月戊午朔，日食。庚申，遣散員高世如元，請醫巫。辛酉，以公主病，設法華道場。甲子，移御齊安侯第。自是，移幸諸私第、寺院，或日再移。庚午，大府寺不供蠟&#91;13&#93;炬。囚監察史郭膺，內侍別監康之元于巡馬所。辛巳，遣密直副使金伯鈞如元，賀聖節。是月，以公主久病，禁鷹坊宰牛。
0072:八月丙戌朔，高世還自元，帝曰：「病非巫所能已，醫則前已遣鍊德新，何必他醫？」惟賜藥物。甲午，蠻軍五人，自日本逃來。乙未，大將軍印侯還自元。帝以內僚高宗秀爲巡馬千戶，仍賜金牌。王嬖宗秀，表請故也。丙午，王獵于猪灘。
0073:九月丁巳朔，幸王輪寺。甲子，王與公主、世子，幸吉祥寺，設五百聖齋。郞將柳庇還自元，帝賜王駙馬國王金印。丙寅，王與公主，幸福靈寺。戊辰，王與公主，獵于馬堤山。幸壽康宮。乙亥，王與公主，畋于忠淸道。以洪子翰爲耽羅防護副使。遣鷹坊孛魯漢等如元，獻鷹。遣親從將軍鄭仁卿于遼瀋，中郞將鄭福均于東寧府，推刷人物。行從都監，禁油蜜果，又禁遠道守令來謁。丁丑，過孔岩，次于安南。庚辰，忠淸道按廉鞠成允享王。壬午，火獵。民有焚禾者，償其直。
0074:冬十月癸巳，王&#91;14&#93;與公主，至自忠淸道。甲午，幸將軍張舜龍家。壬寅，迎僧見明于內殿。丁未，遣禿魯花上將軍金忻如元。己酉，設仁王道場于崇慶堂，王與公主行香。
0075:十一月戊午，賜崔伯倫等及第。庚辰，元遣禿渾、賀仲謙，修戰艦。丙戌，分遣知密直司事宋玢于慶尙，同知密直司事金伯均于全羅，密直副使禹濬冲于忠淸，判司宰金之卿于西海，以修戰艦。
0076:十二月己丑，遣上將軍兪洪愼如元，賀正。乙未，王與公主，幸廣明寺，訪僧見明。丙申，遣上將軍印侯如元。東征時，有峯城民，沒于倭，逃至元明州，帝賜名更生，授百戶，遣還。乙巳，譯者鄭之衍還自元。帝有旨：「耽羅鎭戍軍，爾國差官管領。」壬子，慮囚。戊午，遣將軍李英柱，巡歷州郡，察吏賢不肖以聞。罷尙州司錄權萬紀，安東司錄任耘，珍島縣令趙得珠。
0077:九年[编辑]
0078:○(癸未)九年春正月丙辰朔，日官奏「日當食。」停宴會。丁巳，宴于新殿。庚申，世子設宴。癸亥，元遣伯刺介來，求耽羅香樟木。壬申，宴于新殿。王不豫。癸酉，設消災道場于本闕。甲戌，宰樞以王疾，設法會于廣明寺。乙亥，遣郞將仇千壽如元，覘東征緩急，至平灣州，見修戰艦，乃還。丙子，移御中贊金方慶第。
0079:二月甲午，幸壽康宮，宰樞享王。庚子，賜三番忽赤畿縣田，號放牧所。丁未，王放鷹于昇天府。戊申，元遣束干李良茂，送楮繈三千錠，爲修艦費。
0080:三月乙卯朔，中郞將柳庇還自元言：「帝徵江南軍，將以八月，東征日本。」丁巳，遣大將軍鄭仁卿，別將鄭良，如遼陽、北京，推刷流民。戊午，流民至谷州、遂安縣者，移處新恩縣，命加存恤。己未，中郞將趙瑊等還自元，帝賜鋪馬箚子五道。庚申，也先大王遣使來，獻海東靑。辛酉，市馬于懿州。壬戌，遣部夫使于諸道。癸亥，遣中郞將池瑄如元。甲子，親醮三界于本闕&#91;15&#93;。庚午，以僧見明爲國尊。遣使諸道，備兵糧，造軍器，修戰艦。甲戌，遣副知密直司事趙仁規如元，請减軍糧。遣使，捕鷹於東界。辛巳，幸王輪寺。癸未，王獵于東郊。
0081:夏四月乙酉，命判密直金周鼎，閱軍於燃燈都監。戊子，遣使于諸道，令修艦夫匠三分减一，歸農。辛卯，三番忽赤享王于新殿。元遣塔納、阿孛禿刺來，督修戰艦。東界杆城人宋蕃告于元曰：「高麗東西界，歸於朝廷，其田尙爲國人所有，計其畝，可得四萬石，請充東征軍糧。」中書省遣人徵之。王問宰樞曰：「朝廷以宋蕃之言，使我益發軍糧四萬石，柰何？」對曰：「前者，庾賙請賦二十萬石，家抽戶歛，僅得四分之一。故遣趙仁規請减其數，若增四萬，何以辦之？宜更遣人，告以情實。」己亥，王與公主，宴塔納、阿孛禿刺於新殿。丁未，護軍曹允通，散員韋守全還自元，言：「趙仁規到開平，奏减兵粮，帝曰：『人言汝國足備二十萬石，若誠不能，量力爲之，可矣。』」戊申，夜，有物赤如火，大如斗，漸廣如席，墮順昌宮，流星相繼而隕。旣而風暴作，火起宮中，焚蕩無餘。辛亥，權罷州府郡縣事審官。
0082:五月戊午，宴于涼樓，觀擊毬。辛酉，以旱，命宰樞，各言時政得失，宥二罪已下。己卯，王與公主，幸福靈寺。鄭仁卿等還自元，言：「帝寢東征之議。」王命罷修艦、調兵等事。
0083:六月壬辰，有告於王曰：「兩班、百姓，輸兵粮已畢，宰樞及有權勢者，獨否。」王怒，命軍糧別監，具䟽其名，以聞。癸未，趙仁規還自元，帝冊王爲征東中書省左丞相，依前駙馬高麗國王，命與阿塔海共事。己酉，王與公主，幸孝信寺，觀畫佛。庚戌，以公主生辰，宴于新殿，王與公主，各賜群臣大鍾，爭飮，負者罰兩巵。乙卯，王與公主，幸妙蓮寺。
0084:秋七月戊午，置鷹坊都監，以金周鼎爲使，元卿、朴義爲副使。命廉承益、孔愉，修玄化寺，又修南溪院、王輪寺石塔。塔納還元。己未，王與公主，如玄化寺。甲子，公主不豫。王與公主，幸神孝寺。己巳，遣郞將南裕廷如元，進鷹。辛未，遣知密直司事朴球如元，賀聖節。
0085:八月癸未，召還王弟順安公悰于仇音島。戊子，移御齊安公第。丙申，愛牙赤大王遣使，獻幣。丁酉，王獵于白州。辛丑，選衣冠子弟，充世子府宿衛。乙巳，元倡優男女來，王賜米三石。丙午，王托供佛，遣人除道三角山。其實爲遊畋也。己酉，宴于大殿。元優人呈百戱，賜白銀三斤。
0086:九月甲寅，召還王子滋，公主賜衣物。丙辰，幸王輪寺。己未，王與公主飯僧于金字大藏院。庚申，遣護軍朴秀、崔元老，戍耽羅。親醮于本闕。元流室刺只于大靑島。乙丑，耽羅達魯花赤塔刺赤還自元。辛未，王獵于馬堤山。壬申，塔刺赤享王，獻二馬，求婚，以內侍鄭孚女，妻之。甲戌，遣正郞魏文愷，郞將金位良如開元路，招刷人物。冬十月癸未，護軍金富允還自元，中書省差各道勸農使。甲申，王與公主，獵于南京。十一月辛酉，遣大將軍趙抃如元，賀正。十二月辛丑，中贊金方慶乞退。以上洛公致仕。康允紹亦以判三司事致仕。
0087:十年[编辑]
0088:○(甲申)十年春正月癸丑，咸平宣慰使奉中書戶部牒來，推刷本國人口逃入雙城者。王亦嘗遣魏文愷、金位良，推刷甚詳。雙城人賂以馬，位良不受而還，王聞而嘉之，賜馬二匹。己未，王與公主，幸神孝寺。丁卯，命以宰樞可兼萬戶者，令鎭東邊。癸酉，王與公主，自神孝寺，還齊安公第。
0089:二月癸未，又幸神孝寺。戊子，以副知密直司事廉承益爲慶尙、全羅、忠淸道都巡問使。庚寅，還宮，飯僧于禁中。丙申，趙抃齎表還自。元帝受尊號，大赦。丁酉，王與公主，移御齊安公第。己亥，元遣濟州達魯花赤來。辛丑，遣知密直司事宋玢，護軍張舜龍如元，賀加上尊號。己酉，王與公主，幸吉祥寺，齋五百羅漢。
0090:三月丁巳，幸王輪寺。戊午，親醮三界于康安殿。乙丑，幸賢聖寺。
0091:夏四月庚寅，王及公主、世子如元。扈從臣僚一千二百餘人，齎銀六百三十餘斤，紵布二千四百四十餘匹，楮幣一千八百餘錠。戊戌，次中和縣，元捉鷹使郞哥歹，東寧府達魯花赤等來，獻鷹馬。己亥，次東寧府，賜郞哥歹、達魯花赤等，銀紵，有差。癸卯，地震。甲辰，帶方公澂等，以禿魯花如元。戊申，次龍州。東京達魯花赤來迎，獻馬。
0092:五月庚戌，以判密直金周鼎爲鎭邊萬戶。戊午，東寧摠管洪仲熙來，獻馬。己未，入東京，摠管康守衡及東京官僚等宴慰，各獻良馬。庚申，郞將高世還自元，帝許除軍器，不遣種田軍。閏月辛巳，設消災道場于大內。丙戌，獻鷹使四十人如元。辛丑，元遣捉鷹使高子等六人來。
0093:六月庚午，元遣闍梨帖木兒領兵來，戍濟州。丙子，監修國史元傅，修國史許珙、韓康等，撰古今錄，至十月而成。丁亥，同知密直蔡仁平卒。
0094:秋七月甲午，典法判書金㥠卒。己亥，遣副知密直司事孔愉如元，賀聖節。
0095:九月甲申，王及公主世子，至自元。己亥，以金周鼎爲文翰學士承旨，李尊庇爲監察大夫，孔愉爲典法判書，鄭可臣爲密直學士，崔守璜爲右副承旨。廉守貞以寵臣承益之兄，驟得少府尹、知制誥。
0096:冬十月丙午，親醮于康安殿。丁巳，王獵于平州。甲子，賜趙宣烈等及第。乙丑，王與公主宴于崇慶堂。
0097:十一月戊寅，王與公主，幸法華寺。辛巳，元遣監候張仲良來，頒曆。甲申，宥二罪以下。癸巳，徵中道丁夫，營竹坂宮大殿。乙未，王與公主，幸妙蓮寺。己亥，王獵于都羅山。
0098:十二月甲辰，遣密直學士鄭可臣如元，賀正。丙午，王與公主，幸妙蓮寺，設華嚴法會。甲寅，以印侯爲鎭邊萬戶。丁巳，以趙抃爲左副承旨。戊辰，以洪子藩僉議贊成事，金周鼎知都僉議事。
0099:〈世家卷第二十九〉
fascicle:030
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:忠烈王三[编辑]
0003:十一年[编辑]
0004:○(乙酉)十一年春正月丙子，元遣吏部郞中撒刺兒來，詔復以安童爲右丞相。癸未，東寧府千戶崔坦等來，享王。乙酉，王與公主、世子獵于平州溫井，供億之費不可勝言。時，權貴侵奪民田，奸氓附勢，多免賦役，凡諸徵歛，平民苦之。丁酉，王至自平州，設彩棚雜戱以迎。
0005:二月戊申，宴濟州達魯花赤于正殿。己酉，王與公主，幸法華寺。辛亥，慮囚。癸丑，地震。甲寅，宰樞享王。乙卯，流右白甲指諭孫公呂于海島。公呂曾投逆賊，向王語多不遜，濫受是職，宰樞白而流之。丁巳，燃燈，王如奉恩寺，除伎樂。庚申，王獵于馬堤山。癸亥，忠淸道按廉使李千裕發民，私伐屋材，監察司覈罷之。
0006:三月己卯，親醮三界，于康安殿。戊子，遣尙藥侍醫薛景成如元，元求良醫，故遣之。己丑，以旱慮囚。元斷事官及遼東宣慰使，遣使東眞北面，刷出本國逋逃人口。辛卯，下旨：「一，流移鄕吏，不拘年限，已曾還本。今百姓之流移者，亦宜刷還。然流移已久，安心土着，若皆還本，則彼此遷徙，必失農業。依前庚午，年以上例，已訖還本人外，並皆不動，使之安業。一，每月常膳及別膳進供時，重歛殘民，以爲私用，痛行禁止。
0007:夏四月丙午，王獵于馬堤山。庚戌，判三司事致仕文昌裕卒。王及公主，幸妙蓮寺。己未，以旱，巷市，禁笠扇。庚申，放輕繫。丁卯，取監試尹莘傑等。王製賀詩，賜之。
0008:五月乙亥，雨。乙酉，王及公主，移御神孝寺。癸巳，王獵于金郊。中郞將池瑄，散員鄭之衍還自元言：「帝命，己未，年以來逃入中朝人口悉令刷還本國。」
0009:六月癸卯，王如奉恩寺。戊申，遣將軍李㻂等二十八人如元，獻鷹。己酉，元遣李熙載來。詔曰「除法物鐘、磬、銅鏡、古銅甁、鼎、熟銅器物外，其餘應有銅錢、生銅器物，以聖旨到限百日，悉納所在官。」尋，命停罷。乙丑，幸龜山寺，視九齋夏課，諸生進謌謠，賜果酒。
0010:秋七月庚辰，遣將軍元卿，宦者郞將崔世延如元，獻鷹。癸未，幸神孝寺，設盂蘭齋。乙未，遣知密直司事禹濬冲如元，賀聖節。庚子，門下平章事致仕皇甫琦卒。
0011:八月乙卯，王夢先祖遊望月臺，乃命奏樂于臺。乙丑，王獵于馬堤山。戊辰，元卿等還自元，帝賜王蒲萄酒。以內竪上將軍金子廷爲東京副使。
0012:九月庚午朔，幸王輪寺。乙亥，以不給鷹坊人祿，囚左倉別監裴瑞，于巡馬所。癸未，幸賢聖寺。甲申，王及公主幸南京。
0013:冬十月辛丑，廣平公譓卒。乙卯，以金周鼎爲忠淸、全羅、慶尙道計點都指揮使，分遣計點使及別監于諸道。乙丑，賜郭麟等及苐。
0014:十一月己巳朔，日食。丁丑，王及公主，幸妙蓮寺，設慶讚會，賜行香使洪子藩紅鞓。乙酉，幸平州溫泉。丙戌，元以東寧府爭我遂安、谷州，遣斷事官蘇獨海來視，兼督東征造船。
0015:十二月己亥，遣大將軍高天伯如元，賀正。辛丑，元中書省遣人來，督造船。又令申報軍兵、梢工、水手名目。癸卯，以同知密直司事宋玢爲慶尙道造船都指揮使。又遣使諸道，督造船偫軍粮。甲寅，元遣箭匠十人來。丙辰，王及公主幸興王寺，拜金塔，遂幸妙蓮寺。丁卯，元中書省牒，調發軍粮十萬石。
0016:十二年[编辑]
0017:○(丙戌)十二年春正月庚午，遣上將軍印侯如元，請親朝。辛未，元歸我遂安、谷州。甲申，王及公主，幸神孝寺。丙戌，元遣使，詔大赦，寢東征。丁酉，元遣校尉朱佛大來，命王勿朝。
0018:二月戊申，忠淸道脫脫禾孫李英柱報：「康允明作亂，殺寧越縣令李恂。」遣侍史尹諧往鞫之。辛亥，燃燈，王如奉恩寺。癸丑，王獵于昇天府。丁巳，王與公主，宴元使于大殿。丁卯，王入御新宮。
0019:三月癸酉，宥境內。丁丑，親醮三界于康安殿。己卯，判三司事金應文卒。壬午，以知&#91;1&#93;申&#91;2&#93;事金忻爲三司使，左承旨蔡謨爲知申事，上將軍金惲爲左承旨，上將軍印侯爲鷹揚軍上將軍。乙酉，幸王輪乾、聖二寺。丁亥，以金忻副知密直司事。庚寅，王行香于藏經道場。
0020:夏四月丁酉朔，雨雹而冰，凡八日。甲辰，霜。元遣使，筭商人稅錢。
0021:五月丁卯朔，日食。庚午，遣齊安公淑，上將軍印侯如元，弔皇太子眞金之喪。丁丑，王獵于西海道。宰相伏閤諫曰：「不麛不卵，聖人之訓。又値久旱，飢饉荐臻，實非行樂之時。且農事方殷，民皆歸於南畝，車駕一出，恐妨耘耔，伏望待秋而獮。」不從。乙酉，宴群臣。酒酣，群臣皆極歡擧手，夜分乃罷。
0022:六月丁酉，王如奉恩寺。遂幸妙蓮寺。戊申，遣將軍元卿等如元，獻鷂。乙卯，以監察史朴玫爲忠州判官，起莊宅於管內，矯旨盜官米，又帶官妓而來，監察司劾而罷之。
0023:秋七月癸酉，遼東府摠管六十奉詔，歸女眞。王出迎于西郊。甲戌，齊安公淑等還自元。帝詔推刷雙城流民。庚辰，遣知密直司事趙仁規如元，賀聖節。壬辰，世子入國學，講六經。
0024:八月戊戌，遣副知密直司事金忻往東眞，推刷流民。令同正馬伯奇讒構本國于元，帝察其誣，鎖項以送。王命許珙等鞫，流遠島。辛亥，日本人十九名來。癸丑，王獵于馬堤山。辛酉，以趙仁規知密直司事兼監察大夫，蔡謨爲三司使，羅裕知申事。
0025:九月甲戌，王獵于馬堤山。乙亥，遣中郞將池瑄，押日本人如元。辛巳，元遣胡林浸等來，督捕鵰鶻。壬辰，以旱，禁酒。
0026:冬十月庚子，賜國子生李榑等及第。
0027:十一月甲子，親設靈寶道場于康安殿。庚午，王與公主，幸妙蓮寺。丁丑，命直史館吳良遇等撰國史。將以進于元也。戊寅，遣弓箭陪將軍許評，郞將金深、薛之忠、王維紹等九人如元。乙酉，幸平州溫泉。
0028:十二月甲午，元遣郞哥歹來，捕鷹。丁酉，遣大將軍鄭仁卿如元，賀正。庚子，召國子司業崔雍，講通鑑。乙卯，以印侯副知密直司事。
0029:十三年[编辑]
0030:○(丁亥)十三年春正月甲子，副知密直司事廉承益享王。戊辰，同判密直司事李尊庇卒。辛未，以朴之亮副知密直司事，金琿爲三司使。己卯，放輕繫。
0031:二月庚子，僉議中贊元傅卒。以燃燈，移御康安殿。己未，宴群臣。庚申，以宋玢知都僉議事，趙仁規爲三司使，孔愉同判密直事，金琿、安戩並副知密直司事，柳陞、林貞杞爲左右副承旨。
0032:閏月戊辰，以旱，禁酒。庚午，王畋于馬堤山。戊寅，親設消災道場于大殿。
0033:三月壬辰朔，親醮三界于康安殿。庚子，王及公主，幸妙蓮寺。甲辰，遣將軍張舜龍等，獻李仁椿女于元，仍令求買公主眞珠衣。乙巳，元遣刑部侍郞六十來，辨東寧府事。甲寅，禱雨。丙辰，賜四年隨從功臣，各臧獲二口、田百結。閒有內僚不曾隨從，而濫與者。庚申，合浦戍軍還元。
0034:夏四月以旱慮囚。戊辰，王及公主，幸福靈寺。因旱，巷市。庚午，禱雨。癸酉，王及公主，獵于西海道，獵騎一千五百。宰相諫&#91;3&#93;曰：「旱旣太甚，民方耘耔，竊恐此行召歛民怨。且禽獸時方胎孕，不可獵也。」王怒，不聽。王命隨駕軍士預給祿，御史駁之，王怒，囚御史于巡馬所。乙亥，有狐晝入大殿。庚辰，霜三日。癸未，宰樞施私財，禱雨于普濟寺。戊子，王至自西海道，以狐怪，入御神孝寺。
0035:五月辛卯朔，雩，大雨。乙未，王與公主，御涼樓，觀擊毬。壬寅，王聞乃顔大王叛，遣將軍柳庇如元，請擧兵助討。時乃顔使本國叛人庾超來，推勘逃軍。超聞乃顔叛，逃至金郊，遣人捕斬之。
0036:六月壬戌，柳庇還自元，帝許助兵。癸亥，閱兵。以蔡&#91;4&#93;謨副知密直司事，庾伯貞爲三司使。甲子，遣鄭可臣于慶尙，蔡謨于全羅，安戩于忠淸道，皆爲安撫使。貶金周鼎爲淸州牧使。丙寅，以崔有渰爲典法摠郞右副承旨。丁卯，以趙仁規知都僉議司事，孔愉判三司事，羅裕副知密直司事。己巳，閱兵訖，親祭纛于宮門。以金周鼎虎頭牌，賜朴之亮爲左翼萬戶，以朴球虎頭牌，賜羅裕爲中翼副萬戶。時，有隊正李普、李成兄弟，皆在軍目，以其有母，兄乞留弟侍養，弟亦乞留兄。王感其孝誠，並許留養。王將親助征。癸酉，公主餞王于涼樓，兼慰赴征將士。朴之亮日晏赴宴，不知王御樓，騎而直至樓下。王怒，削其職，奪虎頭牌，賜韓希愈爲左翼萬戶，之亮爲副萬戶。甲戌，韓希愈將兵啓行。己卯，封紺嶽山神第二子，爲都萬戶，以冀陰助征也。丙子，兩府餞王于涼樓。戊寅，譯語金仁還自元，云「帝拔乃顔城。」公主喜賜金線絹各一匹，拜隊尉。城中聞者皆喜，日中罷市。壬午，調留京侍衛軍。
0037:秋七月庚寅，王親統前軍，以印侯爲中軍萬戶，出次開城卵山。王潸然泣下，群臣皆掩泣。壬寅，東京摠管康守衡，遼東宣慰使等遣人來，言曰：「王若未能速赴，宜先遣精兵一千。」王乃遣將軍柳庇，中郞將吳仁永如元，奏親將兵已發。庚戌，加上祖宗尊號，又加境內山川神祇號。
0038:八月丁卯，柳庇、吳仁永等還自元，言：「帝親征乃顔，擒之，拔其城，車駕還燕京，罷諸路兵。且命：『王乘傳入，賀節日。』」王喜，拜庇爲大將軍，仁永爲將軍。戊辰，公主遣柳庇如元，請從王入朝。庚辰，東寧府譯語中郞將丘千壽，捕雙城諜人忽都歹、德山等來。辛巳，以趙抃副知密直司事，權㫜爲左副承旨。乙酉，遣郞將鄭之衍如元，告捕雙城諜人。
0039:九月庚子，東眞骨嵬國萬戶帖木兒，領蠻軍一千人，罷戍還元，來謁公主。甲寅，王在燕京，召公主、世子入朝。
0040:冬十月戊午朔，日食，雨不見。庚午，公主世子移御于車信第。戊寅，公主世子如元。
0041:十一月癸巳，元遣塔刺兒來，爲耽羅達魯花赤。乙未，公主至西京，聞賊起咸平府道梗，遂還。壬子，遣大將軍奇琯如元，賀正。知都僉議府事致仕朱悅卒。
0042:十二月丙寅，王至自元。太白晝見。以廉承益爲僉議評理，鄭可臣判三司事，金忻同判密直司事，韓希愈副知密直司事。己巳，有旨：「良家處女，先告官然後嫁之，違者罪之。」因命許珙等，選童女。癸未，以許珙爲僉議中贊，洪子藩、韓康並爲僉議贊成事，趙仁規、廉承益並知都僉議司事，朴之亮判三司事，印侯判密直司事，羅裕同知密直司事，林貞杞、金之淑、金琿、蔡謨並副知密直司事，權㫜爲密直學士，鄭可臣爲監察大夫，李混爲右副承旨。
0043:十四年[编辑]
0044:○(戊子)十四年春正月己丑，以安珦爲左副承旨。庚寅，以韓康爲僉議侍郞贊成事，趙仁規爲僉議贊成事。知都僉議廉承益辭，以印侯代之。己亥，愛加赤大王遣使來，求馬。壬寅，宴于內殿。王數舞，公主止之，不聽。癸卯，王及公主，幸妙蓮寺，宦者將軍崔世延、金義光等，設彩棚，張雜戲。丙午，帝賜萬戶、千戶、百戶金銀牌。雙珠金牌四分。賜朴之亮、羅裕、韓希愈、張舜龍，銀牌，分賜百戶以下軍士。甲寅，知都僉議印侯辭，以金琿代之。安戩知密直司事，韓希愈爲副知密直司事。
0045:二月丙辰朔，崔世延享王，公主以饌品過侈，不受。丁巳，元遣孛羅奚等來，頒赦。辛酉，遣將軍吳仁永如元。時，北賊叛亂，我國宜起兵助戰，而王難之，遣仁永入奏曰：「今東鄙未寧，請親率征北兵移鎭雙城。」壬戌，以安迪材爲會源防護使。諸萬戶及軍士，享王及公主于大殿。丁丑，王畋于都羅山。戊寅，中郞將鄭之衍齎金、銀牌，還自元。時議曰：「本國有民無軍，而多請萬戶、千戶金銀牌，若朝廷有事，以牌數徵兵，則若之何？」甲申，親醮于康安殿。
0046:三月丁亥，左右翼萬戶羅裕、韓希愈、張舜龍等，享王于內殿，酒酣，王起舞，拍手自歌。辛卯，幸王輪、賢聖二寺。戊戌，禁慶尙道勸農使獻細麻布。辛丑，以崔冲紹爲會源防護使。壬寅，將軍吳仁永還自元言：「帝以乃顔餘黨復叛，發兵親征，以我國軍，戍東藩。」戊申，遣使諸道榷塩。
0047:夏四月乙卯朔，郞將金精還自元。詔以王爲征東行尙書省左丞相。癸亥，大雨雹。丁卯，以判三司事朴之亮爲東北面兵馬使，大將軍金德之知兵馬事。庚午，元右丞塔出遣人，請發兵五千及軍粮赴建州。先是，王請以征北兵，移鎭雙城，帝已許之。中書省奉帝旨，諭塔出云：「鎭東藩事，當與高麗王，共議。」塔出以此請兵與粮。然建州距本國三千餘里，山川險阻，餉道不通，又比年積蓄殫竭，計無所出。王召大臣議，皆曰：「從之則力不能堪，違之則恐負前奏之意，莫若聲言發兵助戰，以緩運粮。」於是，復使吳仁永等，多齎土物，如元以奏。戊寅，宮花盛開，宴群臣于香閣。酒酣，王命典理正郞閔漬，國學直講趙簡製新曲，左副承旨安珦亦製詩以進。己卯，閱兵。
0048:五月辛卯，幸福靈寺。又幸靈通寺，賜白銀十兩，米一百石。己亥，僉議贊成事趙仁規辭帳前萬戶，以副知密直司事韓希愈代之。辛丑，萬戶同知密直司事羅裕，領軍啓行。庚戌，王及公主幸金經社。壬子，吳仁永還自元。帝命除建州運粮，以助征兵，移戍鐵嶺，國王宜留鎭本國。
0049:六月乙卯，王如奉恩寺。丁巳，遣大將軍朴義如元，獻。元流大王闊闊歹于大靑島。雙城達魯花赤來。庚午，僉議贊成事韓康致仕，復以印侯代之。乙亥，宥二罪以下。
0050:秋七月丁亥，元遣摠管金之茂來，閱兵器。庚寅，王及公主，幸神孝寺。壬辰，以鄭可臣判密直司事，李益培副知密直司事致仕。乙未，罷典法判書元貞，以金頵代之。時，宦官、內僚用事，法司十餘員以非罪同時罷職。庚子，遣知密直司事安戩如元，賀聖節。壬寅，行省遣中郞將宋玄如元，賀聖節。知密直司事趙抃卒。流宦者將軍崔世延，郞將陶成器于海島。新作軍器庫于沙坂宮。戊申，宋商人顧愷、陸淸等來，獻土物。
0051:八月丁巳，蠻軍自雙城來，男女老弱，皆赤立裹身以苫，洪子藩給衣二百領。壬戌，移御車信第。癸亥，罷外郡鷹坊。己巳，復置鷹坊。
0052:九月甲申，幸壽康宮。戊子，幸乾聖、王輪二寺。乙未，帝命王及公主入朝。癸卯，賜尹宣佐等及第。戊申，遣大將軍柳庇如元，奏王親朝。己酉，遣使于諸道，酌定貢賦。壬子，王以世子生日，宴群臣。上將軍鄭仁卿爲侏儒戱，將軍簡弘爲倡優戱，王亦拍手起舞。
0053:冬十月丙辰，副知密直司事監察大夫林貞杞死。戊午，親設靈寶道場于康安殿。庚午，帝命王勿入朝。癸酉，盜發義陵，取銀器。
0054:十一月乙酉，盜發恭陵。丁亥，流前樞密院副使洪文系于海島。甲午，大雷電，晝晦，震人。庚子，遣上將軍車信如元，獻處女。王獵于平州溫泉。
0055:十二月壬子，遣贊成事趙仁規如元，賀正。丙辰，幸九曜堂，醮十一曜。辛未，遣將軍李㻂如元，獻。丙子，王獵于馬堤山。
0056:十五年[编辑]
0057:○(己丑)、十五年春正月戊子，王及公主，幸妙蓮寺。庚子，贊成事康守衡，中贊致仕宋松禮卒。
0058:二月壬子，世子冠，以西原侯瑛之女爲世子妃。戊午，王及公主，幸妙蓮寺。壬戌，元遣監察阿魯溫來，採銀。丙寅，元遣湖廣等路行尙書省叅知政事張守智，翰林直學士李天英等來，詔曰：「據尙書省奏：『去歲，遼東調遣軍馬，人民被擾，田禾未收，例皆闕食。江南險遠，船運粮斛，不敷給散。遼東與高麗接境，乞令本處，措辦粮十萬石，前來接濟。』得此，今遣張守智等前去，上件粮數，儘力辦集，差官報送，趂迭來春，接濟用度。」丁丑，王不豫，與公主世子，移御孝信寺。
0059:三月庚辰朔，日食。丁亥，遣將軍吳仁永如元，告軍粮數。庚寅，元阿古大以眞珠衣二領來，獻公主，張舜龍所買也。王與公主宴阿古大於壽寧宮。辛卯，遣監察司丞呂文就，直史館陳果等，以船四百八十三艘，運船人一千三百十四名，轉米六萬四千石于盖州。忠淸道指揮使大將軍林庇，全羅道指揮使左司議大夫崔諹&#91;5&#93;，以輸軍粮後期，皆削職，乃以知密直司事羅裕爲忠淸道都巡問使，判三司事朴之亮爲慶尙、全羅道都巡問使，以督軍粮。召還洪文系。己亥，發內庫米四千石，以補兵粮。
0060:夏四月己酉朔，帝賜王金甕。庚戌，霜。戊午，王獵于木村。丁卯，張守智、李天英等還，守智私請騾十匹，馬二十匹，及細布而歸。乙亥，還給所歛軍粮于各品。以旱，禁酒。
0061:五月庚辰，以旱巷市。辛巳，雨雹，微雪。癸未，王及公主，以端午，宴于涼樓，觀擊毬。時牧丹花落盡，以綵蠟作花，綴於枝條。乙酉，遣知密直司事羅裕，輸軍粮于盖州。辛卯，聚巫禱雨。甲午，禱雨于圓丘。
0062:六月庚戌，遣大將軍柳庇如元，獻苧布，將軍南梃，獻。
0063:秋七月壬午，太白晝見。癸未，亦如之。元遣阿魯渾、李成等來，採銀。乙酉，柳庇還自元。帝賜王玉帶，公主金袍。己丑，公主不豫。甲午，王獵于西海道。戊戌，遣判三司事朴之亮如元，賀節日。癸卯，帝以海都兵犯邊，將欲親征，遣阿旦不花來，徵兵。
0064:八月戊申，命洪子藩、趙仁規等，會奉恩寺簽軍，又徵諸道兵。辛亥，贊成事朴球卒。乙卯，命印侯、金忻，點兵于通衢。遣大將軍張舜龍，獻同知密直司事蔡仁揆之女于元。丁巳，親設消災道場于外院。戊午，耽羅安撫使忽都塔兒還自元，中書省牒求靑砂甕、盆、甁。壬戌，遣萬戶金忻，率助征軍，赴遼陽行省。
0065:九月丁丑朔，王獵于西海道。時，宦官及權貴，皆受賜田，多至二三千結，各占良民，皆蠲賦役。凡王之出獵，按廉、勸農各設宴供之，其或有恤民不行者，或鞭之，爭先侵害，民之被毒爲甚。庚辰，元流大王石列紇于人物島，野里不于高鸞島，撒里只于與音島。壬辰，幸壽康宮。丙申，遣大將軍柳庇如元。乙巳，以大將軍梁公勣，出鎭合浦。丙午，贊成事致仕申思全卒。是月，元置高麗國儒學提擧司，秩從五品。
0066:冬十月丁未朔，王獵于馬堤山。戊午，幸賢聖寺。庚申，帝命，罷助征軍。壬戌，遣大將軍元卿如元，請入朝。乙丑，羅裕還自盖州言：「漕船壞者四十四，遭風而失者九。米沈沒者五千三百五石，粮盡竊食者九百八石四斗。人溺死者一百十九，病死者四，逃者六十七，不知所之者八十六。」
0067:閏月乙酉，幸金字院，慶讚大藏經。己丑，元尙書省及樞密院差官來，閱東征日本時合浦兵器。辛丑，王及公主，移御妙蓮寺。
0068:十一月丙午朔，遣將軍白挺仁如元，獻。丁未，僉議中贊致仕柳璥卒。壬子，王及公主、世子如元。趙仁規、印侯、廉承益、安珦等從行。是行，欲以扈從邀功者衆，增减未定，乃以史官無關於事，不許扈駕。史臣不從行始此。
0069:十二月庚寅，弓箭陪中原侯昷如元，大將軍朴義獻鵠肉。癸巳，遣知密直司事金忻，同知密直司事羅裕，調東界防戍軍。戊戌，倭船泊蓮花、楮田二島。
0070:十六年[编辑]
0071:○(庚寅)十六年春正月王在元。丁未，遣大將軍元卿如元，奏日本犯邊。甲子，將軍吳仁永等還自元，言：「乃顔餘黨哈丹賊，將侵我東鄙。」乙丑，僉議贊成事洪子藩，判密直事鄭可臣等，調兵于兵部。以安戩爲慶尙道都指揮使，金之淑爲全羅道都指揮使。戊辰，以僉議叅理宋玢爲忠淸道都指揮使。
0072:二月乙亥，遣中軍萬戶鄭守琪屯禁忌山洞，左軍萬戶朴之亮屯伊川，韓希愈屯雙城，右軍萬戶金忻屯豢猳，羅裕屯通川，以備丹賊。
0073:三月壬子，闍梨帖木兒遣人來，戍雙城。庚申，帝以寫金字經，徵善書僧。乃遣僧三十五人如元。丙寅，前知僉議府事金周鼎卒。丁卯，王及公主、世子，至自元。帝詔，罷東寧府，復歸我西北諸城。王拜其摠管韓愼、桂文庇爲大將軍，玄元烈爲大僕尹，羅公彦、李翰爲將軍。
0074:夏四月丁酉，遣寫經僧六十五人如元。
0075:五月癸卯朔，以旱，巷市。甲辰，賜崔咸一等及第。丙午，王置酒，以西北諸城人還付本國者，悉許侍宴。戊申，金忻、羅裕、鄭守琪等馳報：「哈丹入海陽界。」乙卯，點兵。戊午，遣將軍金延壽如元，奏哈丹入寇。
0076:六月癸酉，王如奉恩寺。甲戌，命大將軍韓愼，將西京兵，禦哈丹于東界。丙子，遣將軍金興裔如元，獻。戊寅，帝詔曰「討賊軍，至高麗則，道路回遠，宜自咸平府，出南京、海陽，截斷賊道。」癸巳，命宋玢等，點閱京兵。
0077:秋七月壬寅朔，復置西北諸城守令，以將軍鄭復均爲西京留守。癸卯，元開元路達魯花赤八禿滿遣使來，索軍粮。庚申，以副知密直司事鄭仁卿爲西北面都指揮使，留守西京。壬戌，遣知僉議府事金惲如元，賀節日。
0078:八月辛未朔，日食。癸酉，遣將軍趙瑊，押寫經僧如元。丙子，王及公主、世子，獵于馬堤山。壬午，王及公主，幸安國寺。癸未，幸壽康宮。己丑，以韓希愈判密直司事。庚寅，遣大將軍柳庇如元，乞師，且奏避賊江華。癸巳，以前樞密院副使洪文系女爲世子妃。
0079:九月丁未，王及公主，獵于都羅山。癸丑，以衛尉府尹閔萱爲全羅道指揮使，判司宰寺事嚴守安爲忠淸道指揮使。元遣使，修補藏經。己未，柳庇還自元。帝悉從所奏。庚申，王祭纛于壽康宮，盖將東征也。戊辰，遣上將軍車信，押處女十七人，獻于元。
0080:冬十月壬申，元遣使頒赦。戊子，王及公主、世子，移御王輪寺。庚寅，又移妙蓮寺。丙申，賊騎至南京海陽界。戊戌，徙婦人老弱于江華，令州郡入保山城海島。
0081:十一月甲辰，移國史及寶文閣、秘書寺文籍于江華。丁未，遣大將軍柳庇如元，奏哈丹入雙城。戊申，徙宮人于江華。庚戌，奉遷太祖槊像于江華。辛亥，元遣平章事闍梨帖木兒來，助討哈丹。闍梨帖木兒遣人來，告曰：「國王宜留京城以犒吾軍。」丁卯，遣世子如元，政堂文學鄭可臣，禮賓尹閔漬等從行。世子自東京，至京師，行省路州官皆遣人，勞問絡繹。至京，館于同僉樞密院事洪君祥第，帝屢賜鞍馬衣帶，以寵之。帝以趙仁規爲高麗國王府斷事官，賜金虎符。
0082:十二月以安戩爲忠淸道都指揮使。哈丹兵數萬，陷和、登二州，殺人爲粮，得婦女聚麀而脯之。遣萬戶印侯禦之。癸酉，元平章事薛闍干、闍梨帖木兒，右丞塔出等，率步騎一萬三千人來。丁亥，王避兵于江華，御禪源社，命知都僉議司事宋玢，留守王京。戊子，玢棄京城，奔入江華，鄭仁卿亦自西京逃來。
0083:十七年[编辑]
0084:○(辛卯)十七年春正月己未，哈丹踰鐵嶺，闌入交州道，攻陷楊根城。甲寅，哈丹屯原州，別抄、鄕貢進士元冲甲擊敗之。癸亥，世子謁帝，請討哈丹。帝命那蠻歹大王，將兵一萬討之。
0085:二月丁亥，世子令將軍吳仁永，奏帝曰：「哈丹陷北界諸城。」帝曰：「爾國，唐太宗親征，尙不克。又於我朝初，未歸附，我朝征之，亦未易捷。今此小寇，何畏之甚耶？」仁永奏云：「古今盛衰不同爾。」帝諭以夜戰。
0086:三月戊午，遣大將軍宋華，守開京宮闕，華遇丹賊十餘騎，斬三級，擒一人。利川人申費，與哈丹諜人同謀，龍岡人金哲，亦投賊嚮導入京，並斬于市。
0087:夏四月戊辰朔，巡馬所南里百餘戶火。癸酉，以洪文系爲僉議贊成事致仕，韓希愈判三司事，金忻判密直司事，崔有渰副知密直司事監察大夫，白擧爲右承旨。原州山城防護別監卜奎，獻俘五十八人。丙子，谷州別將康平起等，獻所獲賊馬鞍等物。忠州山城別監破賊，獻馘四十級。辛巳，王出迎元兵于藍島北郊，宴河西國王、慶重郡王、薛闍干、闍梨帖木兒，平章塔出，右丞白帖木兒。薛闍干謂王曰：「今江南漕運未到，若臨敵乏食柰何？」又謂贊成事洪子藩曰：「爾爲相國，錢穀皆若所知，宜隨處支給。」王難之，謂曰：「發內庫所儲，可支。」壬午，還御禪源寺。歛軍粮。戊子，王迎那蠻歹大王，塔海元帥于狻猊，宴慰。那蠻歹謂王曰：「王亦可親出禦賊。」王辭以老病。那蠻歹曰：「賊入室，豈以老病，自安乎？」王不對。己丑，王還禪源寺，那蠻歹遣人謂王曰：「昨日，辱臨勞慰，敢不深感，但禦賊之事，不答&#91;6&#93;而去，予實惑焉。隣人失火，尙往救之，况是自家事，其可坐視乎？」因獻公主鞍一部。公主亦以鞍馬答&#91;6&#93;之。甲申，命中翼萬戶印侯，左翼萬戶韓希愈，右翼萬戶金忻，出師。壬辰，薛闍干大軍，次金嶺驛。甲午，遣將軍吳仁永如元，奏哈丹侵至王京。
0088:五月丁酉朔，丹賊住燕歧縣，薛闍干大軍及我三軍，至正左山下，合擊，大敗之。己亥，交州山城別監報：「哈丹賊後至者三千騎，遇鐵嶺，屯于交州。」癸卯，王與公主，幸長峯新宮，設宴。萬戶朴之亮、鄭守琪等領軍行，以所歛米，分賜京畿八縣及東界軍人。甲辰，哈丹整軍，復來對陣。我軍縱擊，大敗之，哈丹老的父子，率二千餘騎，潰圍遁去。乙巳，印侯、韓希愈、金忻遣人告捷，獻所擄婦女八人。丙午，薛闍干亦遣使告捷，且告賊魁逃脫。丁未，王率仗前軍，乘舟而出，聲言討賊。戊申，以公主不豫，還長峯新宮。己酉，王與公主，還御于禪源寺。庚戌，諜者來報：「賊一千至古東州，聞官軍破賊於燕歧，還過鐵嶺而去。」癸丑，平壤人擊賊二百，擒四人來。丁巳，幸昇天府，犒官軍。辛酉，公主渡江，幸開京。贊成事致仕金連卒。癸亥，幸開京。薛闍干謁公主，獻所虜男女五十口，良馬五匹。闍干軍令嚴肅，士卒震懾，所過秋毫不犯。聞賊屯燕歧，倂日而行，出其不意，二戰而破，皆其力也。乙丑，薛闍干還。王欲邀宴，薛闍干曰：「受命事畢，不可留。」遂登途。丙寅，那蠻歹等，皆還。是月，蝗。
0089:六月丁卯朔，王及公主，還江華。遣金忻于竹田，韓希愈于忠淸，羅裕于交州道，追捕哈丹餘賊。辛未，韓希愈報：「丹賊五百八十人降。」老的引軍趍平壤，羅裕禦之，郞將李茂奮擊，斬馘無筭。壬申，以兪洪愼副知密直司事。癸酉，遣郞將高世如元，請親賀聖節，幷奏復都開京。甲申，元遣使，運江南米十萬石來賑。乙未，頒米于七品以下。
0090:秋七月戊戌，分遣救急別監于忠淸、西海道。壬寅，以閔萱爲右承旨。丁未，帝許王以十月入朝，且允還都之請。壬子，遣政堂文學鄭可臣如元，賀聖節。癸丑，元遣浙西營田使大塔等來，頒赦，及罷尙書省，復立中書省，整理鈔法等事。丙辰，西原侯瑛卒。丁巳，以安戩爲西北面都指揮使。
0091:八月壬申，僉議中贊許珙卒。己卯，遣將軍金位良如元東京、瀋州等處，推刷人物。乙酉，以李德孫爲西北面指揮使。辛卯，遣近侍郞將金龍劒爲慶尙、全羅、忠淸道蘇復別監。州郡被賊之餘，百姓困耗，怨讟交騰，將欲按問官吏善惡，以行賞罰。
0092:九月乙未，以洪子藩判典理司事世子師，趙仁規判軍簿司事世子傅，廉承益判版圖司事世子保，鄭可臣爲僉議贊成事世子貳師，金忻判密直司事。命判三司事韓希愈，知密直司事柳陞，留鎭江都，命被兵州郡，蠲免租稅。己亥，元遣洪重慶，授王爲征東行中書省左丞相，以印侯鎭邊萬戶府達魯花赤，宋玢爲宣武將軍鎭邊萬戶，劉碩爲忠顯校尉管軍千戶，皆賜金牌。丙午，王如元。宥二罪以下。淸州副使金承祐之子，以世累，仕路不通。然以女壻贊成事康守謝，輔佐有功，許通五品。丁未，王次興義驛。郞將康渼還自元，帝命王停入朝。戊申，還宮。癸丑，遣印侯如元，獻。是月，帝授世子特進上柱國高麗國王世子，賜金印，制曰：「嗣有爾嫡，親是我甥載。嘉入告之勤，式立于藩之副，克供爾職，思報國恩。」仍賜水精杯、犀角、蓮葉盞、玉杯、珍味以寵之。
0093:冬十月丁卯，帝命王，賀正入朝。壬申，分遣都指揮使。宋玢於慶尙道，韓希愈於東北面，金之淑於西北面。
0094:十一月戊午，王獵于安南。庚申，遣知密直司事羅裕如元，賀正。
0095:十二月己卯，遣上將軍柳庇，將軍許評如元，請世子還國。乙酉，以朴義爲右副承旨，李混爲左副承旨。凡職名有左右者，以右爲上。癸巳，以米六千九百六十四石，換白銀一百一十一斤，銀甁五十七口，紵布一千四百五十匹。又出迎送庫、大府白紵布各一百五十匹，以充盤纏。
0096:十八年[编辑]
0097:○(壬辰)十八年春正月甲午朔，日食。丁酉，遣元卿如元遼陽路，推刷己未，年以來被虜人物。癸卯，以西京留守嚴守安，兼西北面指揮使。丙辰，元賜鈔一千錠，闍梨帖木兒之還也，取諸驛牛以去。帝聞賜鈔償之。丁巳，移置先代實錄于禪源寺。庚申，復都開京。
0098:二月丙寅，還宗廟社稷於開京。己丑，以卜奎知西京留守。
0099:三月丁酉，王獵于馬堤山。癸卯，以池瑄爲西京留守。丁未，羅裕還自元，帝以本國西京逆臣韓愼等，付世子，命曰：「此人雖叛爾國，向朝廷有分毫心，爾勿大責。」戊午，元流哈丹下阿里禿大王于芿盆島。壬戌，右丞阿撒來，按耽羅達魯花赤罪。
0100:夏四月癸亥，親醮三界于康安殿。前判三司事朴之亮卒。元流賊黨塔也速于白翎島，闍吉出于大靑島，帖亦速于烏也島。庚午，元流哈丹下大王于靈興、祖月二島。丁丑，將軍金延壽還自元，言：「世子已於今月四日，上道還國。」且以世子言，白王曰：「聞歲歉民飢，車駕所幸，供億不貲，願上毋出迎境上。况父不可爲子屈也。其宮僚應出迎者，毋得過西普通。」王怒曰：「世子言，不當如是。」庚寅，王爲迎世子，出獵于馬淺西。辛卯，遂獵于平州溫泉。
0101:五月乙未，副知密直致仕李益培卒。戊戌，世子至自元。癸丑，王及公主，宴世子。丁巳，世子設漿街市，施餓者三日。
0102:六月癸酉，世子上壽于兩宮。諸王、兩府、耆老侍宴。世子起舞，王及公主，極歡而罷。丁丑，同知密直司事羅裕卒。
0103:閏月辛卯，以天譴民飢，宥二罪以下。元遣萬戶徐興祚，運江南米十萬石來，賑飢民。辛亥，以金琿爲僉議叅理世子貳傅，韓希愈知僉議府事世子貳保，金忻判三司事，鄭仁卿、柳陞、崔有渰並同知密直司事，李混、張舜龍並副知密直司事，朴義、鄭瑎爲左右承旨，閔漬爲左副承旨。乙卯，徐興祚獻鸚鵡、孔雀各二翮。戊辰，以趙仁規女爲世子妃。甲戌，鎭邊萬戶宋玢免，以僉議府事韓希愈代之。己卯，以版圖摠郞洪萱爲司空。癸未，以洪萱爲司徒。丙戌，遣世子如元，賀聖節。副知密直司事文翰學士致仕崔雍卒。
0104:八月丁未，遣郞將秦良弼，押呪人、巫女如元。帝召之也。丁未，世子謁帝于紫檀殿，鄭可臣、柳庇等隨入。有丁右丞者奏：「江南戰船，大則大矣，遇觸則毁，此前所以失利也。如使高麗造船，而再征之，日本可取。」帝問征日本事，洪君祥進言曰：「軍事至大，宜先遣使，問諸高麗，然後行之。」帝然之。
0105:九月己未，幸王輪乾聖二寺。乙丑，幸賢聖寺。丙寅，帶方公澂卒。乙亥，王及公主，幸妙蓮寺。壬午，元遣洪君祥來，命我護送日本人，還其國。君祥以帝旨，問征日本事。王對曰：「臣旣隣不庭之俗，庶當躬自致討，以効微勞。」君祥獻馬，遂宴于香閣。戊子，宴君祥于壽寧宮。是月，帝御紫檀殿，引見世子，令呪人、巫女等入殿，執帝手足呪之，帝笑之。
0106:冬十月庚寅，以太僕尹金有成爲護送日本人，供驛署令郭麟爲書狀官。仍致書曰：「小邦與貴國，隔海爲隣，昔，貴國商人，時或來往於金海，國因以爲好，曾無嫌隙。今年五月，貴國商船，到泊耽羅洲渚，耽羅性頑頡，射逐其船，邏捉二名而送之。小邦申於大元國，皇帝詔問其由，命還本國而護送，伏惟悉之。兩國旣以爲隣，凡興亡休戚，敢不相恤。且爲貴國計之，將有利害兩端，不得不陳。我國元自祖先，臣事大元，其來尙矣。我父王再覲天庭，輒蒙聖獎，安保國家，恪謹侯度。予爲世子時，繼父親朝，皇帝特垂寵渥，許尙公主，冊爲駙馬，承襲宗器。不失國號、君臣、社稷，禮樂、文物、衣冠、名分，一切仍舊，百姓按堵，樂業安生，實輸誠事大故也。且宋朝軍民，不爲不多，金湯不爲不固，不知有唐虞之大統，自大而不庭，皇帝親征，天兵奄至。宋之君臣，倉卒失措，遣使請哀：『若許班師，世修朝貢，歲納方物。』皇帝輕慈而却兵，遣翰林學士郝經，宣諭甚敦。宋國執迷不悛，違命不朝，皇帝震怒，大發王師，討以失期。兵威所加，如石壓卵。殄滅國號，九廟隳，百官毁，無復君臣之禮，三百年積累之期，一旦傾覆。乃命設官置省，完護遺民，亦貴國之所聞，殷鑑不遠。古典云：『順天者昌，逆天者亡。』又云：『抗衡爲禍，和睦爲好。』可不戒哉，可不儆哉？今我大元國皇帝陛下，千載應期，神聖文明，功德兼豐，仁慈寬厚，好生惡殺，德洽群生。普天之下，莫不感德，梯航輻湊，猶恐不及。貴國念我國之存，懲宋之亡，遣一介之使，奉一&#91;7&#93;尺之書，朝於大元，則無損於今，有益於後，誠貴國社稷之福也。若恃阻大洋而不朝，存亡之機，未可知也，脫有不測之患，噬臍何及？自古，未有恃險而能保國家者也。小邦爰處舊都，其勢易弱，猶且在宥，一視同仁，許安土着，如向所陳。貴國邈在海外，但遣使入朝，決無後患，幸進退詳酌。頃在辛巳，年，因邊將所奏，發兵往征，戰艦因風濤播揚，閒或失水，軍卒有遺漏不還者。今聞耽羅所送商人言，貴國並皆收護處養，似順好生之聖德，此一幸也。若貴國之社稷有靈，以不穀之言爲可取，納款歸朝，則必蒙聖澤，無秋毫之失，有磐石之安。予亦處中保命，導霈皇恩，以貽百歲之寧，不穀之言，迨後方信。予之所以區區者，只爲彼此無辜耳，伏惟傾照不宣。」壬辰，下旨：「將軍呂文就，昔庚寅，之役，戰死於竹田，其子壻，超等敘用。」丙申，以交州道經賊剽掠，民物凋殘，停諸郡八關、正、至進奉。乙巳，洪君祥還，遣將軍洪詵，偕君祥如元，獻香茶、木果等物。己酉，冊僧惠永爲國尊。
0107:十一月戊午，王及公主，移御妙蓮寺。癸酉，王以疾，微行移御密直安珦第。甲戌，遣將軍高世如元，請醫。丙子，宥二罪以下。辛巳，以李之氐同知密直司事。甲申，移御中贊金方慶第。乙酉，流前贊成事宋玢，同知密直司事鄭仁卿于海島。
0108:十二月庚寅，遣贊成事趙仁規如元，賀正。戊戌，宥二罪以下。丁未，元遣太醫姚生來。
0109:十九年[编辑]
0110:○(癸巳)十九年春正月癸未，慶尙道按廉使劉顥，爲丁吏林大所殺。顥嘗沒入林大白金二斤，大甚怨之。顥又欲檢閱營庫，營吏許頒、金彦恐獲罪，告於林大，餌之以言，令乘夜，刺殺之。遣摠郞金元具往鞠，彦元具舊識吏也，元具密引彦，誘以禍福，彦以實告。於是，斬大、彦、頒等。
0111:三月丁巳朔，王獵于都羅山。丙寅，公主有疾，移御密直安珦第。監察司沒南海縣令徐遠贓物。乙酉，帝勑曰：「卿世守王爵，選尙我家，載揚藩屛之功，宜示褒嘉之寵，可賜號推忠宣力定遠功臣，益茂厥功，對揚休命。」又改僉議使司，爲都僉議使司，陞爲從二品，賜兩臺銀印一顆。
0112:夏四月丁亥朔，幸福靈寺。辛卯，雨雹。丁酉，王與公主，幸壽寧宮。癸丑，宴于大殿，賀功臣號。安珦作詩以賀，賜米五十石。
0113:五月庚申，宰樞享王。遼陽行省遣人，獻犬馬。
0114:六月丙戌，以內僚別將金呂，爲巡馬指揮，內僚兼巡馬，始此。丁亥，幸九曜堂。己丑，元遣江南千戶陳勇等，載米二十艘來。又獻鸚鵡一雙，其他土物甚多。甲午，遣將軍南挺如元，獻。甲寅，元以趙仁規爲嘉議大夫王府斷事官，李之氐爲奉直大夫合浦等處鎭邊萬戶府副萬戶行中書省副鎭撫，金延壽爲武德將軍西京等處管水手萬戶府副萬戶，皆賜虎符。乙卯，元遣萬戶尹世柱，推刷耽羅人物。
0115:秋七月辛未，遣印侯如元，賀聖節，且謝恩。甲戌，行中書省箚付都僉議使司：「准樞密院咨：『准高麗國王咨，「本國去水就陸時，分珍島百姓，亦移陸地，而本地空閑。在後耽羅申復摘入人民種田，目今，因哈丹賊軍，不能於陸地種養，若將耽羅人戶，還入耽羅，却將羅州附近百姓，移入珍島，種田資生爲便。」奏奉皇旨，「是眞實呵？耽羅的元田地，去者，那田地，王百姓種者麽？」欽依皇旨施行。』」丁丑，鎭邊萬戶韓希愈，捕漂風倭八人來。
0116:八月元遣萬戶洪波豆兒來，管造船，寶錢庫副使瞻思丁管軍粮，將復征日本也。波豆兒乃洪君祥兄熊三之子，望王宮下馬，流涕曰：「雖是衣錦還鄕，職是勞民，可愧也。」禮遇宰相甚恭，過王宮，必下馬。分遣都指揮使，判密直金之淑于忠淸，知密直崔有渰于全羅，都僉議叅理金琿于慶尙道，以備船粮。癸巳，地震。遣郞將宋英如元，請親朝，奏征日本事宜。戊申，幸王輪寺。
0117:九月癸丑，幸平州溫泉。術者以巖防爲三甦地，命日官相宅，幸之。乙丑，元流耽羅達魯花赤於交趾，以右丞阿撒代之。甲戌，王及公主，幸九曜堂及外院。乙亥，幸賢聖寺。
0118:冬十月癸巳，親設靈寶道場于康安殿。己亥，王及公主如元，選良家女三人以行。趙仁規、廉承益、印侯、閔漬、元卿等文武八十人從行。命齊安公淑，僉議贊成事洪子藩等，留守王京。王次金郊，杖西海道按廉使庾瑞，開城副使楊柱，以其供億之緩也。辛丑，以金琿爲慶尙道都指揮使。甲辰，地震。遣大將軍洪詵如元，獻人參。乙巳，王次鳳州，按廉庾瑞享王，王溫言慰之。戊申，彗星見于太&#91;8&#93;微左掖門。王至西京。謁聖容殿，分遣人，祭平壤君祠、東明王及木覓廟。
0119:十一月甲寅，慶尙道按廉使柳元開，獻二十升麻布三十匹。癸亥，元遣直省舍人撒八兒禿，工部侍郞迷里火者等來，頒赦。丙子，彗星犯紫薇，又犯北斗。遣左諫&#91;3&#93;議金晅如元，賀正。庚辰，王至大保庄。中書省奏，奉聖旨，高麗國王朝覲時，備五百餘馬草料。
0120:十二月戊子，以宋玢爲耽羅都指揮使。辛卯，王次撫寧縣，世子遣將軍柳庇，進紫韋裘一領，暖帽二頂。戊戌，王次薊州，世子迎謁于道，獻鞍馬及鐵棒四枚，長劒四口。帝賜世子酒肉享王。太子妃使人，以羊酒迓勞。沿途各萬戶、摠管、達魯花赤、大王等皆獻羊酒，或馬、駱駝。王亦以銀布，謝之。幸丑王至燕京，舍於簽書中樞院事洪君祥第。帝疾篤，不得見，然寵賚之厚，諸王駙馬無比。壬寅，以李混爲西北面都指揮使。乙巳，王及公主詣皇太子眞金妃子闊闊眞殿，贈金鍾、金盂各一事，白銀滿鏤鍍金臺盞一雙，白銀滿鏤甁一事，銀鍾九事，銀盂二十事，虎、豹皮各九領，水獺皮二十七領，細苧布四十五匹，黑鷹、鶻各一翮。是歲，王改名昛。
0121:〈世家卷第三十〉
fascicle:031
0001:〈正憲大夫工曹判書集賢殿大提學知  經筵春秋館事兼成均大司成臣鄭麟趾奉  敎修〉
0002:忠烈王四[编辑]
0003:二十年[编辑]
0004:○(甲午)二十年春正月壬子朔，王在元。王與公主，詣闊闊眞妃殿，獻白馬九匹。癸酉，世祖皇帝崩。王與公主，以羊十馬一，祭于殯殿，其文曰：「鰈墟莫遠，佇瞻蓂陛以來賓，龍馭忽回，曷極鼎湖之哀慕。夢也覺也，顚之倒之。聊修菲薄之儀，冀垂歆容之賜。」將使贊成事鄭可臣讀之，諸大臣止之曰：「豈宜用諸侯之禮，祭天子乎？」遂不讀，王奠薦之禮，哀慕之誠，皆致其極。元朝喪制，非國人不敢近，唯高麗得與焉，故王之從臣，雖輿臺之賤，出入無禁。罷造戰艦。時王入朝，欲陳東征不便，且以甲戌，、辛巳，兩年之役，濱水材木，斫伐殆盡，造艦實難，冀緩其期。會帝晏駕，洪君祥白丞相完澤，遂寢東征。丙子，以中郞將羅允材爲將軍。世子之陪葬世祖，馬驚墜橋下，允材扶而得出，故有是命。
0005:夏四月辛卯，以同知密直安珦爲東南道兵馬使，出鎭合浦。癸巳，王與公主，如上都，迎皇太子。甲午，皇太子卽皇帝位，是爲成宗。王與公主，獻金盞、銀鏤葵花盞各一副，金甁、金鏤銀尊、壺、湯甁、酒甁各一事，半鏤銀尊、胡甁各一事，銀盂八十一事，銀鍾十八事，紫羅九匹，細苧八十六匹，豹皮十八領，水獺皮八十一領，以充庭實。表賀禮訖，帝命王赴宴。時，諸王、駙馬畢會，王坐第七。明日，又上表云：「知無不言，實惟臣職，禮有所擧，簡在帝心。恭惟陛下，天賦神謀，日躋聖敬，夏民歸啓，爭謌明德之誕敷，文母在周，共喜至仁之光孝。方欲度時而興事，誠宜稽古以闡猷。臣謹按前史，子爲天子，母爲太后，秦漢以來，不刪之典也。噫，斯典之孔彰，若盛朝之所急。群臣當議，愧將淺見以先陳，微懇難藏，庶有小補於兼聽。伏望，陛下廓回大度，採納愚衷，亟垂乾極之異恩，早定坤闈之懿號。則復三王之要道，敎化風行，得萬國之懽心，邇遐景仰。」戊戌，隕霜，雨雹。己亥，帝以王功大年高，詔出入乘小車至殿門。乙巳，帝賜王銀三萬兩。
0006:五月庚戌朔，帝遣忽篤海、明哥等來，頒赦。甲寅，太白晝見，翌日亦如之。耽羅人曲怯大、蒙古大、塔思拔都等如元，獻馬四百匹。王以四事，奏于帝。一，請歸耽羅。二，請歸被虜人民。三，請冊公主。四，請加爵命。帝命：「耽羅還隷高麗，己未，年以來，被虜及流徙人，可遣使與遼陽行省，分揀&#91;1&#93;歸之。公主冊命，其議以聞，國王爵命，旣已累降，且待來年。」帝嘗使翰林學士撒刺蠻，問高麗歸附年月，王使鄭可臣，上書以對曰：「太祖聖武皇帝，肇興朔方時，則有大勢國，助征金國，恃功而驕，不用帝命。有金山王子者，改其國號，自稱大遼，奪掠中都等處子女玉帛，東走江東城拒守，朝廷遣哈眞、扎刺追討，時方雪深道險，粮餉不繼。高王聞之，遣趙冲、金就勵，濟兵犒師，殲其醜虜。因奉表，請爲東藩，太祖遣慶都虎思，優詔答&#91;2&#93;之，大加稱賞，于今七十有六年矣。」庚申，太白晝見。己卯，王與公主，發上都。
0007:六月庚辰朔，日食。戊申，王至瀋州。帝冊公主，封安平公主。
0008:秋七月戊午，以大將軍吳仁永爲全羅道指揮使，往耽羅。丁卯，以大將軍劉碩爲東南道兵馬使，出鎭合浦。乙亥，元遣吃折思八、八哈思，齎護沙門詔來。百官具袍笏，率僧徒，出迎于門外，館於肅陵寺，非肉不食。吃折思八者，蕃僧之名，八哈思者，蕃師之稱。師本珍島郡人，歲辛未，討南賊時，被虜而西，遂投帝師，剃髮。離鄕久，不知父母存歿。至是，得於西林縣，貧不能自存，爲人家傭。王賜米與田，令家于喬桐縣，聚其族而復其役。丙子，遣同知密直司事柳陞，直史館權漢功如元，賀聖節。
0009:八月乙酉，王至自元。丁酉，元以加上世祖，裕宗尊謚，遣達魯花赤乞石烈、六十等來，頒詔。乙巳，太白晝見。
0010:九月辛酉，遣將軍閔甫如元，獻。
0011:冬十月甲申，賜尹安庇等及第。丙戌，元懿州昊天宮道士顯眞大師韓志溫，與其徒李道實、李道和、尹道明來。王賜號志溫圓明通道洞玄眞人，道實定智玄明講經大師，賜宅一區，乃王招之也。庚子，王獵于東郊。遂幸壽康宮。
0012:十一月庚戌，賜耽羅王子文昌裕，星主高仁旦，紅鞓、牙笏、帽、盖、靴，各一事。耽羅今歸于我，故有是賜。然進馬于元，不絶。乙卯，賜耽羅達魯花赤，織金衣二襲。癸酉，王與公主，幸磊坊。
0013:十二月庚辰，遣右承旨柳庇，直寶文署柳仁明如元，賀正。甲申，王與公主，自磊坊，幸溫泉。乙酉，王與公主，幸妙蓮社。庚寅，元遣中書舍人愛阿赤來。先是，爲征日本，運江南米十萬石，在江華島，今遼瀋告飢，帝詔以五萬石，賑之。以左僕射朴義爲西北面都指揮使。戊戌，遣郞將白堅如元，獻鵠肉。鵠多出於河陽、永州之地，每歲遣使獲之，騷擾一方，民甚苦之。辛丑，元以改元元貞，遣忽都海等來，頒詔。以洪子藩爲僉議中贊，印侯爲僉議贊成事，金之淑判密直司事，車信爲密直使，安珦知密直司事，張舜龍同知密直司事。
0014:二十一年[编辑]
0015:○(乙未)二十一年春正月甲寅，以洪子藩爲僉議令，趙仁規爲僉議中贊，加中贊致仕金方慶僉議令。乙卯，王與公主，幸妙蓮寺。辛酉，遂幸神孝寺，皆爲先帝薦福也。戊辰，判監察司事廉承益病免。己巳，以鄭可臣爲僉議侍郞贊成事，印侯爲世子貳師，金忻知都僉議司事，金之淑判三司事，安珦爲密直司使，車信爲世子元賓，柳陞知密直司事，崔有渰、李之氐爲左右常侍，李混同知密直司事，柳庇、閔漬爲左右承旨，元卿爲左副承旨。壬申，元遣蒙古字敎授李忙古大來。甲戌，賜宦者將軍陶成器，內府紅鞓。
0016:二月戊子，燃燈，王與公主，幸康安殿。癸巳，遣中郞將宋瑛如元，請减運粮。帝不從。甲午，遣大將軍吳仁永如元，賀誕皇子。戊戌，王畋于東郊，遂幸壽康宮。壬寅，遣將軍崔淑仟如元，賀改元。甲辰，親醮三界于康安殿。
0017:三月戊申，知僉議府事致仕池允輔卒。丁巳，親設消災道場于外院。命同修國史致仕任翊，史館脩撰官金賆，撰先帝事跡&#91;3&#93;。遣將軍智團等，以船七十三艘，載米一萬石，輸之遼陽。庚午，元遣伯帖木兒來，取馬于耽羅。辛未，親轉藏經于康安殿。
0018:夏四月戊寅，元遼陽省奉帝旨，以江南運米三千石，賑雙城。己卯，遣將軍金永孫，以船九十艘，載米一萬二千一百八十石，輸之遼陽。乙酉，隕霜，殺麻麥，凡四日。甲午，設賞花宴于香閣，閣後，別開帳殿，大張女樂。中郞將文萬壽，引水爲戱，剪靑蠟絹，作芭蕉，王喜，賜白金三斤。乙未，遣大將軍劉福和，祗&#91;4&#93;候金之兼，送錢幣于世子。癸卯，遣將軍柳溫如元，請减遼陽運粮，帝許减二萬石。
0019:閏月己酉，元遣王敬、塔失不花，齎香幣來，轉藏經。王敬本國宗姓也。癸丑，以判秘書省事崔瑞爲濟州牧使。己未，元遣小云失不花來，詔曰：「自窩闊台皇帝，到今以來，買賣人等，貸出官錢，不以利錢還納，彼此隱匿者多矣。其內外官員，尋捕買賣人，收取利錢依數，交納泉府司。若有見買賣人隱匿，首告者，賞之。」庚午，遣中郞將趙琛如元，進濟州方物，苧布一百匹，木衣四十葉，脯六籠，獾皮七十六領，野猫皮八十三領，黃猫皮二百領，麅皮四百領，鞍鞽五副。癸酉，遣將軍徐光純等，以船六十五艘，載米八千五百六十八石，輸之遼陽。
0020:五月辛巳，以僧景宜爲國尊。丁亥，遣贊成事印侯如元，請世子婚，又遣左承旨柳庇，請加王太師中書令，降公主印章，改世子印章。帝皆不允。己丑，以洪君祥爲三韓壁上功臣三重大匡益城侯。
0021:秋七月乙亥，僉議中贊致仕張暐卒。壬午，遣塩稅別監於慶尙、全羅道。己亥，遣判三司事金之淑如元，賀聖節。
0022:八月甲辰，征東行省遣員外郞牛廷信如元，賀聖節。癸丑，以閔漬爲密直學士。戊午，世子至自元。庚申，以世子判都僉議密直監察司事，洪子藩知都僉議司事，洪君祥爲都僉議中贊脩文殿大學士監修國史世子師臨安公。壬戌，流萬戶知都僉議司事韓希愈于祖月島。乙丑，以齊安公淑錄三司事。己巳，賜金方慶爵上洛郡開國公。
0023:九月壬申朔，以洪子藩僉議中贊致仕。甲戌，元遣怯薛歹帖里迷、失老里等來，頒詔。乙亥，幸賢聖寺，駕至典法司門，命放囚。丙子，以聖節，大酺。甲申，世子署事于都僉議司，遂詣壽寧宮。王與公主，登樓觀之。壬辰，以世子判中軍事。乙未，密直學士閔漬罷，以金晅代之，加洪文系僉議中贊致仕，世子請之也。
0024:冬十月壬戌，遣將軍柳溫如元，進先帝事跡&#91;3&#93;。癸亥，賜姜暄等及第。甲子，王與公主，幸妙蓮寺。以趙仁規女爲世子妃。丙寅，地震。
0025:十一月丁丑，世子朝于王，士庶人遮道擁馬，上書訟寃，馬不得前。世子皆受之。盖豪勢之家，奪人田民，有司不能聽斷故也。甲申，設八關會，幸法王寺。壬辰，王與公主，幸神孝寺。
0026:十二月壬寅，遣洪文系、金光就如元，賀正。行省遣通禮門祗候&#91;5&#93;趙詡，賀正。賜上洛公金方慶，食邑三千戶食實封三百戶，世子請之也。癸卯，世子如元。甲寅，太白晝見三日。乙卯，囚監察侍史許有全于巡馬所。甲子，幸外院。
0027:二十二年[编辑]
0028:○(丙申)二十二年春正月壬申，遣副知密直事柳庇如元，請世子婚。甲申，宥二罪以下，又下旨曰：「先祖苗裔，許初入仕，歷代功臣墳墓，禁樵牧，致祭祀。蠲外貢三年。置經史敎授都監，通一經，習一藝者，優加擢用。凡進士、生徒，並免防戍。癸巳，、甲午，年從行臣僚，超職四等，南班、內僚，許通仕路，有差。捕討哈丹有功將卒，別行敘用。貧民因租稅而鬻子者，官贖還之。」時，王年六十一，術者有換甲厄年之說，故推恩肆宥。乙酉，太白晝見。戊子，以先帝大祥，幸神孝寺，行香。己丑，王與公主，幸妙蓮寺。戊戌，還宮，宦者、將軍陶成器，結彩棚，盛伎樂，奉觴駕前。王與公主，極歡而罷。
0029:二月甲辰，以金之淑知都僉議司事，安珦爲三司左使，金頵、李德孫並副知密直司事。同知密直司事李混罷。壬子，燃燈，王如奉恩寺。乙丑，元以耽羅牧畜事，遣斷事官木兀赤來。丙寅，王獵于西郊，國師僧獻書曰：「殿下換甲之年，宜小心修德，不可荒于遊畋。」王曰：「非敢好獵，逐虎也。」其實憚公主妬悍，因獵而出，私嬖妾也。
0030:三月己卯，元遣使，整理館驛。金光就還自元。帝賜王織金段&#91;6&#93;、紅絹各四匹，太后賜蒲萄酒二器，並賜曆日，中書省送線綾、紅綃各五匹。戊子，盜發崔瑀塚&#91;7&#93;，命有司修之。
0031:夏四月壬寅，王與公主，幸妙蓮寺。丁未，遣大將軍劉福和，致錢幣于世子，以婚禮也。庚戌，還宮，設賞花宴于香閣，大學士鄭可信製詩以賀。甲寅，有人以傳內旨，突入典法司，閔蒔以其無禮，不詰其由而囚之，王怒，流蒔于紫燕島。乙丑，命都僉議郞舍，禁內六官及學官，和鄭可信賞花內宴詩，各賜米二十石。丙寅，宴于香閣。丁卯，亦如之。
0032:五月己巳，以元卿副知密直司事。庚午，夜宴于香閣，王見壁上唐玄宗夜宴圖，謂左右曰：「寡人雖君小國，其於遊宴，安可不及明皇？」自是，夜以繼日，奇巧滛伎，無所不至。辛未，以洪子藩商議都僉議事。癸酉，以國贐庫羅絹二十匹，付巡馬所，至內宴日，粧飾花階，久則換之。甲戌，以旱，禁酒。丙子，以洪子藩爲右中贊，趙仁規爲左中贊。己卯，遣將軍李連松如元，獻耽羅皮貨。丙戌，遣右副承旨吳仁永，獻苧布。庚寅，幸神孝寺。壬辰，公主又幸是寺，燃燈，皆以珠玉織成燈籠，巧妙奢華，不可勝言。癸巳，元遣孛蘭奚禿魯，點視館驛。甲午，遣大將軍南梃如元，獻耽羅馬。
0033:六月庚子，遣上將軍崔世延如元，獻。甲辰，中贊洪子藩上書，條便民十八事，王嘉納。己酉，副知密直司事金義光死。戊午，副知密直司事金之卿卒，以吏能進，有廉直名。乙丑，以公主生日，宥二罪以下。
0034:秋七月辛巳，王與公主，幸廣明寺，設盂蘭盆齋。甲申，遣將軍李茂如元，獻。乙未，遣中贊鄭可臣如元，賀聖節。上將軍金延壽請入朝。丙申，元遣帖木兒，推刷雙城人物。
0035:八月己亥，行省遣中郞將邊信如元，賀聖節。戊午，金延壽還自元，報世子婚期，帝趣王入覲。
0036:九月乙亥，幸外院。壬午，王與公主，幸妙蓮寺。丁亥，王與公主如元。從臣一百四十三人，傔從五百九十人，馬九百九十匹。
0037:冬十月戊申，王次靈州。遼陽省、中書省皆遣人，迎于鴨綠江。戊午，王次瀋州，摠管&#91;8&#93;朴仁才，知事朴純亮不出迎，王怒鎖其頸。
0038:十一月庚午，行省遣上將軍金延壽如元，賀正。庚辰，王次令頭兒寨，世子來迎。壬午，王至燕京，館于洪君祥第，皇太后遣使勞問，諸王、公主、公卿、士婦爭來謁。甲申，王與公主謁帝，獻方物。金甁、金鍾二事，鏤銀壺、銀湯甁各一事，銀盞一副，銀胡甁、銀大樽各一事。半鏤銀胡甁二事，銀大鍾一事，銀盂五十事，虎、豹皮各十三領，水獺皮七十六領，紫羅十匹，白苧布一百匹，玳瑁鞘子一十。遂侍宴于長朝殿，諸王滿座，王居第七，公主之右，無敢坐者。乙酉，王與公主，謁太后于隆福宮。己丑，王與公主，侍宴于長朝殿。翌日，亦如之。壬辰，王與公主詣闕。世子以白馬納幣于帝，尙晉王之女。是日宴，皆用本國油蜜果，諸王、公主及諸大臣，皆侍宴。至晩酒酣，令本國樂官，奏感皇恩之調。旣罷，王與公主詣隆福宮，太后設氈帳置酒，入夜乃罷。癸巳，世子以白馬，獻于太后，太后以羊酒，宴世子。帝與太后臨軒，諸王、公主、百官侍宴。甲午，王與公主，侍宴于長朝殿。世子以白馬獻于晉王，仍以酒羊宴。
0039:十二月己亥，王與世子，侍宴于長朝殿。乙巳，亦如之。辛亥，帝賜王金四錠，金段&#91;6&#93;二匹，絹二匹。賜從臣，銀五十錠，金段&#91;6&#93;十八匹，繡段&#91;6&#93;十匹，綾素段&#91;6&#93;五百七十八匹，絹四百八十六匹。賜婦寺，綾絹各二十七匹。僕從，木緜、絹各四百十一匹。壬子，王與公主，侍宴于長朝殿。甲寅，中書省宴王。乙卯，帝賜王弓矢及劒，賜從臣弓三十九，矢五百。庚申，帝宴王及公主。辛酉，太后又宴于隆福宮。
0040:二十三年[编辑]
0041:○(丁酉)二十三年春正月甲子朔，王在元，賀正，禮畢，上殿侍宴。乙丑，王與公主世子，侍宴萬歲山廣寒殿。丙寅，王與公主，侍宴于隆福宮。壬申，王與公主世子，詣闕侍宴。乙亥，帝賜王御鞍，又賜從臣十人，人一鞍。壬午，遣郞將黃瑞如元，獻金畫甕器、野雉及耽羅牛肉。
0042:二月甲午，王與公主，餞晋王于郊。己亥，帝幸城南，觀獵，王扈從奏曰：「臣之先臣𫌁，於蒙哥皇帝己未，歲，以世子入覲，時世祖皇帝，回自征南，先臣具袍笏，迎拜于汴梁之墟，世祖嘉嘆，寵睠日隆。至於小臣，釐降公主，世爲東藩。乞自己未，年以來，被擄及流民，在遼瀋者，悉令歸國。」帝許之，王感泣拜謝。辛亥，彗見六日。庚申，元改元大德，赦天下。太后以王誕日，賜羊四十頭、鵠十首，幷賜內醞，諸王、公卿皆來賀。
0043:三月甲子，彗見。乙丑，太后餞王及公主于隆福宮，仍賜金段&#91;6&#93;衣，賜從臣三品以上二十人，金段&#91;6&#93;衣各一，翌日，又賜從臣金段&#91;6&#93;一百匹，綾素八百匹。戊辰，王詣闕，帝賜蒲萄酒。庚午，太后賜王及公主鞍馬。辛未，王與公主，發燕京。
0044:夏四月癸巳朔，日食。庚子，元遣使遼陽路，推刷己未，年以後被擄及流民，歸之，凡三百五十戶。庚戌，霜。
0045:五月丁卯，王與公主，至自元，遂幸神孝寺。庚午，公主不豫，設法席，王燃臂。癸酉，王與公主，幸賢聖寺，發內庫米一百石，賜窮民，爲公主祈福。乙亥，遣中郞將秦良弼如元，請醫。壬午，公主薨于賢聖寺，王移御僉議府。癸未，遣副知密直司事元卿如元，告公主喪。丙戌，移御金方慶第，自是移幸，非一所。
0046:六月丁酉，雨雹。戊戌，有旨，從行臣僚，超四等錄用。癸卯，許人皆得藏冰。元遣太醫王得中、郭耕來。丙午，世子自元來，奔喪。壬子，元遣火魯忽孫來，弔公主喪，太后賜賻楮幣，轉藏追福。
0047:秋七月乙丑，太白晝見。己巳，幸神孝寺，薦福公主。辛未，遣副知密直司事朴義如元，謝弔慰。丙戌，行省遣左右司都事張瑜如元，賀聖節，及改元。戊子，世子，以爲公主之薨，由無比，殺之。又殺閹人陶成器、崔世延、全淑、方宗氐、中郞將金瑾，流其黨四十餘人。
0048:八月辛卯朔，遣同知密直司事崔有渰如元，賀聖節。癸巳，元遣使，徵寫經僧。辛丑，以印侯爲都僉議侍郞贊成事判軍簿監察司事，金琿爲侍郞贊成事判版圖司事，車信爲贊成事世子貳師，金賆副知密直司事，薛景成爲三司右使，張碩爲軍簿判書，柳栯爲典法判書。癸卯，公主眞至自元，百官以伎樂，迎于郊。乙巳，世子以故進士崔文妻金氏，有姿色，納于王，盖因無比之死，欲慰解之也。丙午，世子成服。己未，葬安平公主于高陵。
0049:九月丁亥，移御張舜龍第。
0050:冬十月辛卯，以鄭可臣爲僉議中贊判典理司事世子師，洪奎判三司事，李之氐爲三司左使，朴義知密直司事世子元賓，柳庇同知密直司事監察大夫，崔冲紹、許評竝副知密直司事，崔旵爲右常侍，閔宗儒知申事。癸巳，世子如元。丙申，遣趙仁規、印侯、柳庇如元，賀生皇子，且告糶。請傳位，表曰：「聖德齊日月之明，無幽不燭，卑情絶絲毫之隱，有故必陳。伏念，臣跡〈𨁯〉遠守東，心專拱北。嘗於至元六年己巳，臣爲世子入朝，還至婆娑府，聞權臣林衍擅廢立。還赴朝廷，陳告情狀，遂與官軍，來復舊都。八年辛未，入叅宿衛，累經歲月，至蒙釐降，益勤藩職。十八年辛巳，官軍出征日本，凡船艦米粮，至於軍卒梢水，一切物件，悉皆盡力應副。二十四年丁亥，聞車駕親征乃顔，躬率五千軍，而往助征半途，詔傳大捷，仍命還軍。二十八年辛卯，乃顔餘種哈丹賊軍，入我東鄙，臣與乃蠻歹、薛闍干等，一同心力，蕩滅無餘，謂臣有勞效，加功臣名分。三十年癸巳，與公主入朝，親覩聖人之作，首詣慶集，別承寵渥。旣得殊尤之墜睠，庶幾終始以輸誠，乃因閨室之相離，哀傷有甚。加以春秋之方耄，疾恙交攻，如一朝僵仆以莫興，其庶務剖裁之誰任？竊見臣之世子謜，夙成幹局，入衛闕庭。荷恩，已配於皇支，諳事，堪承於宗祀。而臣將俾之嗣位，退以攝生，庶免憂勤，釋千鈞之重擔，小延喘息，觀四海之太&#91;9&#93;平。茲切籲呼，佇垂矜察。」乙巳，太白晝見經天。
0051:十一月戊寅，遣上將軍金延壽如元，獻人蔘及耽羅酥油。己丑，宥二罪以下。
0052:十二月戊戌，以內竪金元呂，私通宮人柴巨，竝投臨津。庚子，闊闊歹大王死于大靑島。壬寅，以金之淑爲僉議叅理世子貳師，安珦爲僉議叅理世子貳保，崔有渰判密直司事，李混知密直司事，竝兼世子元賓。尹琁&#91;10&#93;爲密直學士，張碩爲軍簿判書，全昇爲右副承旨，吳仁永爲左承旨，金恂爲左副承旨，趙瑞爲右承旨，吳漢卿李瑱爲左右司議大夫。甲辰，僉議叅理張舜龍死。戊午，遣大將軍宋瑨如元，賀正，
0053:閏月行省，遣掾趙珍，賀正。乙丑，以元珝同知密直司事，元卿副知密直司事。副知密直司事崔冲紹，以世子命，就壽昌宮基，大興工役，將以設公主之穹廬也。
0054:二十四年[编辑]
0055:○(戊戌)二十四年春正月丙申，世子至自元。庚子，世子妃寶塔賞憐公主來。王幸金郊，百官郊迎，儀仗伎樂，如迎王禮，帝使阿木罕太子，甕吉刺歹丞相，護行以來。辛丑，宴公主及阿木罕等于壽寧宮。壬寅，命巡馬所，選良家女，將以進帝所及使臣。令百僚，密䟽有女家，投主司，於是，有睚眦之怨者，雖無女，亦指之，以致騷擾。雞犬不得寧焉，潛納壻者，頗多。癸卯，敎曰：「孤以凉德，叨承丕構，二十有五年。今且老矣，加以去歲，因喪配耦，不覺過慟，疾恙隨之，倦于聽政。惟爾世子，英明智勇，衆所共知，當嗣藩職，祗奉宗社。孤亦退居後宮，穩送餘齡，惟忠惟孝，在此一擧。」世子上牋辭，不允。甲辰，元遣咸寧侯王維，詔諭國人曰：「邇者，高麗國王王昛表陳：『春秋方耄，憂恙交攻，慮庶務之煩勞，期息肩於重負，乞令世子謜，襲爵。』朕以王嗣守東土，垂三十年，累效忠勤，勳伐茂著。矜其誠懇，特賜兪允。授世子開府儀同三司征東行中書省左丞相駙馬上柱國高麗國王，加授王推忠宣力定遠保節功臣開府儀同三司太&#91;9&#93;尉駙馬上柱國逸壽王，以示優崇之意。國有重務，尙須&#91;11&#93;訓勵，聿底于成。」又詔王曰：「卿恪居藩翰，茂著勳庸，宣力我家，歷年玆久。比陳衰疾，冀脫煩勞，乞須&#91;11&#93;賜爵之恩，將爲逸老之計。載惟忠懇，宜賜允從。卿雖耆年，國之重務，尙資訓導，迄用有成。於戱！令始令終，旣被殊常之眷，惟忠惟孝，勉思報效之勤。祗服寵光，益綏福履。」維，本國宗室，仕元朝，爲摠管。丙午，幸康安殿，傳位於世子，退居張舜龍第，號爲德慈宮。世子卽位於康安殿，是爲忠宣。乙卯，詣德慈宮，奉箋上尊號，曰光文宣德太上王。王傳國後，王復位，凡七月，在忠宣世家。
0056:秋八月甲子，元遣孛魯兀來，趣忠宣入朝。辛未，忠宣如元。壬申，王錢于金郊，酒酣，孛魯兀以帝命，取國王印，授王。癸酉，王如孛魯兀館，備儀衛，遂幸壽寧宮，受詔，詔曰：「諭前高麗國王王昛。曩以卿表請，授位于世子謜，是用詔謜，往嗣王爵，國事仍命聽卿訓導。今聞，蒞政以來，頗涉專擅，處決失宜，衆心疑懼。盖以年未及壯，少所經練，故未能副朕親任之意。今遣使詔卿，依前統理國政，且詔謜入侍闕庭，使之明習于事。孛魯兀之來，十日，而國人，不知有此詔也。甲戌，以左副承旨權永，右司議趙簡，摠郞金台鉉，前司諫金祜，主選法。己卯，孛魯兀還，以大將軍姜純之女，妻之。甲申，移御明順宮。
0057:九月丙申，元遣平章闊闊出、左丞哈散來，口宣聖旨云：「自公主棄世，王獨處無聊，帝賜王蒲萄酒。且令吾等，伴議國事。」遣中原侯昷，大將軍金天錫如元，謝復位，表曰：「爰自先朝而陳力，又當盛際以輸忠，曩因穠李之忽凋，將謂朽株之難保，哀情至極，憂氣損和。幸存胤子之旣冠，方初尙主，何惜殘年之重負，不早上章。獲蒙從欲而允兪，更感推恩於頤養。今者，詔令臣子謜，入侍天庭，令臣依前統理國政，若覩璽書之所論，可慚家訓之無良。曾不以斯而責臣，反令依舊而守土。」以鄭瑎爲右常侍，吳仁永爲軍簿判書，柳栯副知密直司事，洪詵、黃元吉爲三司左右使，洪子翰爲密直司知申事，李英柱爲軍簿判書鷹揚軍上將軍，金恂、宋瑨爲左右承旨，柳琚爲右副承旨。
0058:冬十月甲戌，以尹琁&#91;12&#93;爲西北面都指揮使。乙亥，瀋州達魯花赤闍里大遣人，獻馬一匹、羊三十頭，賀復位。庚辰，移御栢井宮。
0059:十一月甲申朔，遣將軍李白超如元，獻耽羅牛肉。丙戌，闊闊出還，王餞于宣義門外。壬辰，親設消災道場于外院。戊申，宰樞享王。庚戌，以金琿爲僉議中贊，仍令致仕。宋玢爲僉議侍郞贊成事判監察司事，韓希愈爲贊成事判版圖司事，元灌知密直司事版圖判書，金賆同知密直司事，薛景成、金富允、金恂竝爲密直副使，張碩爲左承旨。
0060:十二月丙辰，遣宋玢如元，賀正。戊午，宥二罪以下。行省遣將軍宋邦英如元，賀正。己巳，以金深爲右副承旨。癸酉，下左司諫秋適獄。甲戌，彗見南方。庚辰，復舊官制。
0061:二十五年[编辑]
0062:○(己亥)二十五年春正月壬辰，太白晝見。幸外院，設藏經道場。丁酉，萬戶印侯、金忻，密直元卿等，擅發兵，執萬戶韓希愈，上將軍李英柱，誣告謀叛。戊戌，王與左丞哈散，鞠希愈等于興國寺，英柱誣伏，希愈竟不服。癸卯，以世祖忌，幸神孝寺。戊申，印侯、金忻、元卿，以希愈不服，如元訴帝，王留之，不從。
0063:二月戊午，哈散還元。流韓希愈、李英柱于海島。戊辰，王如奉恩寺。
0064:三月壬午朔，罷西北面都指揮使尹琁，密直副使閔宗儒。乙酉，以金富允爲西北面都指揮使。丙戌，下右司諫金台正于巡馬所。庚寅，遣知都僉議司事崔有渰如元，賀生皇子。壬辰，王獵于東郊，遂幸壽康宮。日事宴樂，賜倡妓銀八斤，又以二銀甁，爲的射之，賜中者。
0065:夏四月辛亥朔，元遣工部尙書也先帖木兒，翰林待制賈汝舟來，詔曰：「比者，奉使回奏：『本國陪臣趙仁規等，所行不法，及事有不遵典制，合行正釐者。』據仁規等罪，巳勑中書省，量輕重決遣。自今以始，卿其勉遵守國之規，益勤畏天之戒。凡在官者，各勤乃事，協力匡贊，毋蹈前非，自干刑憲。緇黃士庶，各安其業。所釐事宜，條列于後，一，先朝巳定官府，及受宣人員，毋得變更，中間有所擅自更易者，卽行改正，一，命官有罪，須具事情本末，聞奏，毋得輒行殺戮，一，奉使奏說，本國臣庶，曾經世子，流竄海島，及斷沒人數，有無罪犯。從國王分揀&#91;1&#93;審錄，合改正者，卽與改正。」壬子，召還韓希愈、李英柱。丁巳，遣判三司事鄭仁卿如元，辨印侯誣妄。己未，元遣塔海、闊闊不花來，執韓希愈、李英柱、元卿，及判密直柳庇、都評議錄事宋之罕，以歸。
0066:五月辛巳朔，遣將軍白孝珠如元，獻鷂。丙戌，印侯、李混、元珝、鄭瑎、元卿、許評罷。丁亥，遣判三司事鄭仁卿如元，謝恩，表曰：「使華戾止，俄傳九闥之明綸，帝澤霈然，便作一方之甘澍。省循巳往，兢感交深。伏念，幸千載之遭逢，叨兩朝之眷遇，民若淵深而魚泳，久沐矜憐。國如木老而蠹生，自招尤悔，厄數更幷於涼德，穢言曾及於亶聰。雖云山海之兼容，尙畏雷霆之一怒。豈謂以蒼穹之莫遠，曲察事情，俾赤子之無知，反加哀育？旣列法言而垂戒，仍宣汗號以滌瑕，傳孫寶訓之丁寧，闔國歡聲之洋溢。玆盖伏遇法湯彰善，體舜好生。加字小之仁，廓包荒之度，恐無辜之或枉，期寧失於不經。臣敢不敬率群僚而述職，庶副天心，永綏黎俗以瀝誠，祝延聖算。癸巳，宥二罪以下。庚子，以安平公主大祥，幸妙蓮寺。乙巳，幸壽康宮。
0067:秋七月乙未，以將軍金儒爲慶尙、全羅、楊廣三道採訪使。丁未，遣密直使柳栯如元，賀聖節。
0068:八月己酉朔，日食。丁巳，移御壽寧宮。丙寅，判密直司事柳庇逃。
0069:九月己卯朔，遣大將軍閔甫如元，獻鷂。丙戌，流監察使蔡禑于海島。己亥，以宋玢監修國史，安珦修國史，閔漬同修國史，罷車信、崔有渰、柳庇、吳仁永、劉福和、洪詵。丙午，移御許評第。
0070:冬十月甲子，元遣闊里吉思，爲征東行中書省平章事，耶律希逸爲左丞。時，哈散還奏：「王不能服其衆，朝廷宜遣官共理。」帝從之。丙寅，王視事于征東省。是月，以增置行省，上表陳情曰：「小邦累世勤王之功，凡八十餘年，歲修職貢。臣嘗以世子入侍，得連婚帝室，遂爲甥舅，實感至恩。使小國，不替祖風，永修侯職，是所望也。」
0071:十一月庚辰，知都僉議司事宋玢乞退。乙酉，幸妙蓮寺。庚子，幸溫泉。
0072:十二月戊申朔，遣將軍李白超如元，獻人參、鵠肉。甲寅，遣贊成事鄭仁卿如元，賀正。
0073:二十六年[编辑]
0074:○(庚子)二十六年春正月辛卯，元遣闊闊不花，來頒冊皇后詔。是月，以洪子藩判中軍事。
0075:二月庚申，燃燈，王如奉恩寺。壬戌，幸梨峴宮。以吳仁永知密直司事典理判書，劉福和同知密直司事版圖判書，洪詵爲密直副使。
0076:三月庚辰，王不豫，移御齊安宮。庚寅，移御壽寧宮。
0077:夏四月庚戌，遣同知密直司事薛景成如元，弔皇太后喪。戊午，王如元，弔喪。是月，以閔萱都僉議叅理，李帖知都僉議司事。
0078:五月辛丑，有僧天固，朱書怪語于瓦龜背，埋惠宿寺石塔下，尋自堀曰：「此龜甚神異。」以眩惑衆人，闊里吉思，執而杖之，又以東京留守羅允，不行禁理，反信妖術，囚于行省。壬寅，遣上將軍高世如元，獻童女。
0079:六月壬子，王至上都，謁帝于椶殿，仍獻方物。帝大設只孫宴，只孫，華言顔色，赴會者，衣冠皆一色。帝命王侍宴，王於諸王駙馬，坐次第四，寵眷殊異。戊辰，王以羊二百頭，酒二百榼，上壽于帝。己巳，又詣闕，設扶頭宴，帝命唱高麗歌，王令大將軍宋邦英、宋英等，歌雙燕曲。前王執檀板，王起舞獻壽，帝與后悅。癸酉，王祭太后殯殿。
0080:秋七月甲戌朔，帝使人勑王曰，凡有所言，卽聞奏。乙亥，王詣闕，獻童女二，閹竪三，又以童女一，歸丞相完澤。丁丑，王侍宴，帝以皇太子千秋節，赦印侯、金忻等。辛巳，帝命右丞相完澤，傳旨云：「高麗國王所奏，風俗百事，許令依舊。」壬午，帝賜王弓矢、海靑、鷂子，及金鞍二。癸未，又賜王從臣金段&#91;6&#93;表裏各三百三十六匹，弓劒各三十，鞍二十。乙酉，皇后賜王衣三襲。壬辰，王發上都。戊戌，賜右中贊宋玢，推誠贊化安社功臣之號。辛丑，以薛永任判三司事，宋和爲密直副使，郭膺爲軍簿判書，宋邦英爲左副承旨。
0081:八月戊午，上洛公金方慶卒。癸亥，遣副知密直司事洪子翰如元，賀聖節。以金延壽爲密直副使。
0082:閏月庚辰，王次金郊，賜宋玢几杖。辛巳，王至自元。乙酉，移御齊安宮。丙戌，闊里吉思享王。丁亥，韓希愈、李英柱、柳琚等，還自元。王入朝辨曲直，故釋希愈歸之。庚子，以吳祁爲密直司知申事知監察司事。
0083:九月壬寅朔，遣將軍閔丘如元，獻鷂。甲辰，幸王輪寺。丁巳，平陽公眩卒。辛未，賜李資歲等及第。
0084:冬十月癸酉，密直副使致仕李承休卒。丁酉，王與闊里吉思，畋于西郊。是月，闊里吉思欲革本國奴婢之法，王上表曰：「亶聰兼聽，言降如綸。大號旣宣，勢無反汗，猶有期于申命，不能巳於再鳴。伏念，凡屬我疆，實非他俗，若良若賤，有何憎愛之所偏？其愼其難，爲此安危之攸係。昔我始祖，垂誡于後嗣子孫云：『凡此賤類，其種有別，愼勿使斯類從良。若許從良，後必通仕，漸求要職，謀亂國家，若違此誡，社稷危矣。』由是，小邦之法，於其ハ世戶籍，不干賤類，然後乃得筮仕。凡爲賤類，若父若母，一賤則賤，縱其本主，放許爲良，於其所生子孫，却還爲賤。又其本主，絶其繼嗣，亦屬同宗，所以然者，不欲使終良也。恐或有逃脫而爲良，雖切防微而杜漸，亦多乘隙而發奸。或有因勢托功，擅作威福，謀亂國家，而就滅者。益知祖訓之難違，猶恐奸情之莫禦。況又若更此法，非徒如治亂絲，因失舊章，不得僅存遺緖。故於至元七年，小邦去水就陸之時，先帝遣達魯花赤以治之。于時因人告狀，欲變此法，確論聞奏，廷議明斷，俾從國俗。衆姦絶窺窬之意，得至于今。玆者，省官初蒞此邦，不察制法之意，必欲變更。故臣於今夏入覲之時，具悉表奏，伏蒙兪允。今奉聖旨，良賤事宜，更遣人受決，臣旣承若彼之言，而還有如斯之旨，雖深惶懼。又竊思惟，旣許祖風，無問是非而仍舊，焉當賤類，必論臧否以更新？應因毁說之紛紜，聊欲究觀其纖悉，故忘冒瀆，備奏愚懷。伏望，回揭日之光明，霈同雲之優渥，俾從先命，乃罔後艱。則物以群分，消風土變更之嘆，邦其永保，荷乾坤終始之恩。」
0085:十一月癸卯，宴闊里吉思于壽寧宮。遣大將軍李白超如元，獻人參、牛肉。丁未，闊里吉思還，王餞于宣義門外。庚申，遣贊成事崔有渰如元。辛酉，幸外院，設消災道場。丙寅，行省遣員外郞李希實如元，賀正。是月，王上表曰：「剪桐爲戲，猶承裂土之恩，降綍由衷，盍依如山之判。但循輿意，更瀆宸聰。念小國依于大邦，若孤兒仰其慈母，罔有嘉言之登聞，動輒招尤，每加厚眷以矜容，勉於從欲。幸自殊於木石，胡不感於乾坤？頃者，未禁妄動之亂臣，庶剖愚誠於明主，故當前歲，具陳累世之忠勤。因擧先朝，幷錄數條之謨訓，是年，賀聖節使陪臣柳栯廻還云：『暗都刺平章等，大德三年九月二十六日，奏奉聖旨，「添設省官者，非爲改其國俗，亦不欲恒置。但以一二惡人故，似聞百姓騷擾，將使與王作伴，鎭安之耳。王今未知朕意，可具悉爲文草奏，然後降答，使明知朕意。」』臣恭聞是語，喜若更生，謂絲綸降不踰時，於日夜，望其來使。臣亦朝天歲久，不勝瞻戀，乃於今春，懇請入朝，伏蒙聖慈兪允，抃躍登途。旣赴闕庭，表奏前秋所陳如上，而但聞有命，未奉明綸之意。伏蒙大德四年七月初八日，口傳聖旨，亦若前秋之命。臣於是時，曾嘆靑天之難覩，昵瞻白日以方欣，長吟湛湛之歌，屢忝厭厭之飮。久貪恩於輦轂，忽迫歸期，素欲受者璽書，亦難留待，未遂卑情之切願，如回好夢以空嗟。伏望，續垂再振之金聲，遄降一封之綸音，則爲百世雲來之寶，永永相傳，俾三韓草昧之功，綿綿不墜。群誠所祝，萬壽無期。」又移書中書省曰：「小邦篤承仁庇，獲保孑遺。去夏親朝時，伏蒙聖旨，以本國元卿等九人，皆委於予，閣下所共明知。而此九人，到今無故淹延，一不廻還，是何違命之多也？惟冀僉照督還。」又曰：「照得本國舊例，自來驅良，種類各別，若有良人嫁娶奴婢者，其所生兒女，俱作奴婢，若有本主放許爲良，所生兒女，却還爲賤。昨於至元八年，有本國達魯花赤衙門，欲改本俗體例，呈奉。到至元九年正月初八日，省掾周承，行中書省剳，付該都省相度：『合從高麗王，依本俗施行。』以此，本國驅良公事，止依本俗舊例理斷，到今不曾改例。今有征東省官，欲改本俗體例，爲此，已於今年六月，親赴上都，上表聞奏。於大德四年七月初八日，都省就喚當職元引官員，省會奏過事內一件，奴婢的勾當，依本國體例行者，聖旨了也，欽此。續准都省咨文：『該王與闊里吉思，那的每言語不歸一，各別的一般，除是別定奪，怎生呵是奏呵奉聖旨。冬閒，王差將人來者，你也好生商量，怎生定體的那其閒了也者，除這的外，王敎奏的言語，依着他的言語者，欽此啓請照驗事。』准此照得見准咨文，却與先次都省省會，稍有不同，爲此，今差官，再行賫表進呈前去。伏望都省，善爲聞奏，乞令依舊，省俗施行。如蒙不准，必須&#91;11&#93;變改舊例，除已前年分，已成婚聘所生兒女者，止令依舊住坐外。自今以後，諸奴婢不交嫁娶，招占良人爲夫婦，似不爭競。然此合行啓禀，都省照詳定擬，希明文廻示。」以韓希愈都僉議侍郞贊成事判軍簿司事，金之淑都僉議贊成事判監察司事，崔有渰都僉議贊成事判版圖司事，金富允知密直司事典理判書，李英柱爲密直副使軍簿判書，黃元吉、尹萬庇爲三司左右使，兪甫爲軍簿判書。
0086:十二月甲戌，遣副知密直司事李英柱如元，賀正。戊寅，幸平州溫泉。甲午，元遣伯顔忽篤不花，以香十五斤，匹段&#91;6&#93;三十匹，絹三百匹，鈔八百六十四錠來，轉藏經。丙申，以宋和爲西北面都指揮使。己亥，王與伯顔忽篤不花，幸妙蓮寺，轉藏經。庚子，幸慈雲寺，轉藏經。
0087:〈世家卷第三十一〉
fascicle:032
