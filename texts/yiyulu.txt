title:異域録
fascicle:001
001.0001|〈臣〉等謹按，異域録二卷，國朝圖理琛撰。圖理琛，姓阿顔覺羅氏，先世葉赫人，由考取內閣中書官，至兵部職方司郎中。是編乃康熈五十一年五月，圖理琛以原任內閣侍讀，奉命出使土爾扈特，由喀爾喀越俄羅斯國至其地。五十四年三月，回京師復命，因述其道里，山川，民風，物産，以及應對禮儀，恭呈御覽。冠以輿圖，次隨日紀載見聞，其體例畧如宋人行記。但宋人行記以日月為綱，而地理附見此則，以地里為綱。而日月附見所載大聚落，皆為自古輿記所不載，亦自古使節所未經。
001.0002|如史記述匈奴北海，頗作疑詞，故儒者類言無北海。今據圖理琛所記，知伊聶謝相興距北海大洋一月餘程。又，唐書稱薛延陀夜不甚暗，猶可博奕，僅得之於傳聞。圖里琛以五月至其地，知夏至前後確有是事。皆我聖祖仁皇帝徳化覃敷，威稜震疊，故軺車所至，莫不具郵𫝊供芻糈，涉越三四萬里，如行閨闥。故得以從容逰覧，見所未見，聞所未聞，纂述成編，以補亙古黃圖所未悉。今備録其文，使天下萬世知聖化彌綸迥出於章亥所歩之外。且所載俄羅斯土爾扈特畏懐恭頔之忱，尤足見堯天丕冐砥屬無垠。
001.0003|凡在方趾圓顱，無不鱗集仰流效誠，恐後為三五以來所未有。今土爾扈特已全部內附，而所記俄羅斯南路十四國，乾隆己亥以後又已盡入版圖。併以見武烈文謨𩔰承啟佑，所由拓億𱵲之丕基者，非偶然也。乾隆四十六年十二月，恭校上總纂官〈臣〉紀昀，〈臣〉陸錫熊，〈臣〉孫士毅，總校官，〈臣〉陸費墀。
fascicle:002
002.0001|原任內閣侍讀，調補兵部員外郎。又特恩陞授職方司郎中。圖理琛，本葉赫人，阿顔覺羅氏。始祖在葉赫國時，行髙望重，其國主待以賔禮。東北方乃龍騰鳯翔之地，天命屬與大清，而大聖人出焉，統馭寰區，撫又六合於未定鼎之前。縁盛京諸部落人民酋長輸誠向化歸仁，恐□之際，遽沾髙厚深恩。世受國祿，官誥相承。餘生於康熙丁未嵗，少時家貧質弱多病。稍長，雖習讀清漢，不甚通暁繙譯，平平由例監廷試選取繙繹綱目，越一載，考授內閣撰文中書舍人，厯俸十載之餘，奉命㪚賑山陜兩省饑民。
002.0002|察看南河監製綿甲頒賜詔書，較俸陞授中書科掌印中書舍人。引見之日，適值內閣票簽侍讀缺出，閣臣保題恩准從優陞授內閣侍讀。又奉命監督蕪闗稅課差竣旋，都未㡬授管理禮部牛羊羣事務總管。才識庸劣，不能仰副我皇上揀用深恩譴責罷斥。於是退居林麓，躬事隴畆，承歡膝下七載有餘。期保天年，乗化歸盡生際盛世，值遣使海外絶域土爾扈特國鉅典，因感戴國恩，仰圖報効。具呈叩請遴選引見聖徳廣運，咸沐生成復䝉聖恩，俯賜原官品級，優加賞賚。
002.0003|特命前往於康熙五十一年四月二十二日，恭請聖訓。奉㫖爾䓁到彼，問阿玉竒無恙，欲將貝子阿拉布珠兒遣回與爾完聚。調阿拉布珠兒人來問，俄羅斯國商人科宻薩爾〈官名〉正在料理遣發，恰合朕意。伊竭誠差薩穆坦等請安進貢，朕甚嘉憫。特選厄魯特舒哥米斯及我等各項人前來頒發諭㫖，並賜恩賞。至於阿拉布珠兒歸路業遣侍衞祁里徳前往䇿旺拉布坦處計議，尚未到來。如到時，移㑹爾䓁，彼若言欲㑹同夾攻相圖䇿旺拉布坦，爾等斷不可應允。但言䇿旺拉布坦與大皇帝甚是相得，不時遣使請安入覲大皇帝，亦時加恩賜。
002.0004|雖其勢力單弱窮迫已極，我聖主斷不征伐。此事甚大，我䓁未便相允。爾雖將此事奏請聖上，以我䓁思之，我皇上但願天下生靈各享昇平，斷無揺撼䇿旺拉布坦之意。此事我䓁可保。爾䓁往見阿玉竒，亦照見䇿旺拉布坦禮相待，如有餽送，爾等酌量収受至往返之時，俄羅斯國察罕汗倘遣使𣣔㑹爾䓁，即往相㑹，或俱往相㑹，或著㡬人見聴其來言，著納顔圖理琛，並新滿洲二人去見若彼不欲見，不使人來請，則已至相見，禮儀依彼國禮見之，可也。更湏向其使言：從前爾國尼果頼〈人名〉到中國時，行止悖戾，我䓁斷不若此。
002.0005|見察罕汗時，如問中國何所尊尚，但言我國皆以忠孝仁義信為主，崇重尊行，治國守身俱以此為根本。雖利害當前，亦固守此數者，寕死弗憚，不渝其道。即今人各有祭祀禱祝之事，然身不行善，不以忠孝仁義信為根夲，雖祈禱何益。我國咸以忠孝仁義信為根夲，崇尚尊行，所以我國無干戈無重刑，安享太平已乆。如問生計，爾䓁但言，隨處皆同，富者亦有，貧者亦有。且數年前聞得俄羅斯國與其隣國不睦，互相攻伐，俄羅斯國欲調用邉兵，或疑我邉人不行調撥，亦未可定。
002.0006|兩國和議年乆，朕無他意，有調用邉兵之處，即行調撥，不必疑惑。䓁情特諭黒龍江將軍由泥布椘城移㑹爾國。如問年髙之人，爾䓁即告以我皇帝毎嵗查取年髙之人，毎次查得一百餘嵗者二三十人，九十餘嵗者或一省有萬餘人，俱加恩賜。如問出獵行幸之處，爾䓁即告以我皇帝毎嵗出獵，其所扈從兵丁俱給與官養馬匹乗騎，按日給與盤費，今日下令，明日起行，不致些毫遲悞，一應用度俱係官給，惟隻身効力，毫無拮据。即我等此役乗騎用度皆係皇上恩賜，我䓁但隻身効力耳。
002.0007|朕思俄羅斯國必言及火炮之類，倘若懇求爾䓁言路途遙逺，難於行走，沿途皆髙山峻嶺林木叢藪險隘之處甚多，我中國並無如此地方，亦不曾見如此道路致之甚難。且中國法禁，凡火器物件不許擅自出境，法令森嚴。雖我皇上恩賜，斷難至此。伊若求爾䓁轉奏，爾䓁只言我䓁俱係特遣往土爾扈特國阿玉竒汗處去奉使之事各異。此䓁情莭難於奏聞。至俄羅斯國，習尚矜誇，必出陳其所有之物，以示爾䓁。倘若出視爾䓁，不可驚訝，亦不可輕藐，但言此䓁物件，我中國或有或無，我䓁職司各異。
002.0008|有我所見而衆未見者，亦有衆見而我未見者，所以不能盡知此役。爾䓁同心合意而行，不可飲酒無狀，嚴禁隨役沿途，以至俄羅斯國地方，風俗甚壊，婦女不端者多。爾䓁隨役不可無禮妄行，湏嚴加約束。至俄羅斯國地方，或見婦人，或遇可哂之事，爾䓁湏荘重行事不可輕於戱謔。若餽送爾䓁物件，毋遽収受必湏𠕂三卻辭。但言我等不曽帯得佳品送察罕汗汗所餽遺，如何収得？倘𠕂三懇乞或止収一二，將爾䓁帯去錦縀，回送察罕汗。但言路途遙逺，不曾帯得佳物，此係相見之㣲儀。
002.0009|若不來請見，或差人到時，即將所帯錦縀給與。亦言路逺，並無佳品些湏薄物，聊表㣲意耳。及俄羅斯國法令嚴峻，屬下人役少有過愆，不可表暴於管轄之人，務必寛裕荘重而行。若問爾䓁係何官職，但言我䓁係外部院衙門所司官員，並非皇上侍近之臣。此役俄羅斯國人民生計地理形勢亦湏留意。欽此內閣編撰頒發阿玉竒汗勅書已成。支取驛馬䕶送兵丁於壬辰年五月二十日自京師起程。是日老父率諸兄弟並親友出城餞送，不忍遽離，在北極寺乆坐，將暮不能逺去，宿於沙河。
002.0010|行六日出張家口，於六月初二日越興安嶺至正黃旂察哈兒哈穆虎地方。察哈兒䝉古官兵預偹駝馬氈帳供給羊隻迎接。自此處將內地所乗驛馬並䕶送緑旂兵丁俱發回。又行十餘日至喀爾喀阿拉布坦王所屬巴顔布拉克地方。喀爾喀官兵預偹駝馬並供給羊隻迎接。此處係興安之上有一帶石山，産金桃皮樹又行二日至西拉布里度地方，有十餘里沙岡。十六日至瀚海之南界阿爾哈林圖枯布爾地方。十七日至瀚海適中朱爾輝地方，此處産各色小石，有查克木樹叢生。
002.0011|其木髙五尺許，皮似煖木，葉似三春桞，質甚堅。其地方有流泉二三處，流聚成小澤，水清而甘，有水禽集其中。覩此，㤀其為瀚海，而目為內地焉。十八日至澣海之北界哈囊布拉克地方，又行三四日至那拉忒赤勞地方，其地皆曠野，四望無際，惟此有山一處，甚竒異，週圍十餘里，其山之石蜿蜒層疊，形如盤蛇，猶人力為之者。山之下有流泉，其南十里許，烏那斯太地方，産黒白二種英石，余見而愛之，㤀其䭾載重累，擇其佳者十餘塊，置布袋內，交付台吉萬舒克収貯。
002.0012|又行三日，至達布蘇台地方，貝勒旺扎爾迎接，請皇上起居，設幃帳宰牛羊，筵宴觀隨往新滿洲歩射，送十餘里辭歸。又行三日，地勢漸下。七月初三日，自鄂什欣布里度地方下興安嶺北界至汗山東邉枯爾布里度地方，其東南二十里許，即勦滅逆賊噶爾丹之召磨多地方，在大路傍，俱平坂小山谷中，樹木叢生，有小溪沿山麓川谷紆廻而流。初五日至土喇河岸，因連朝隂雨，河水泛漲，既無舟楫，難於涉渡，俟水勢稍落，駐宿三日於。駐宿無事之暇，往釣河濵，獲樺魚、𩽈魚十數尾，皆二尺許，命烹之以飼衆，極其肥美。
002.0013|又遣噶扎爾圖往汗山，用鳥鎗捕得大鹿一隻，分而食之。土喇河自根特山右發源，向西流入杭愛汗山，流出之鄂爾渾河。根特山之左流出之河，名曰黒魯倫，向東流入呼倫湖。自呼倫湖流出之河，名曰額爾古納，向東北流入黒龍江。其鄂爾渾河環流，哲布尊丹木巴呼圖克圖所居之布隆汗山及圖謝土汗遊牧地方，向西北流入色楞格河。自此而北，以至俄羅斯國界，皆山。土喇河北岸諸山，有色爾畢谷口三處，及松吉納山嶺三處，有極髙危險之處，亦有峯巒聳峻之處。
002.0014|谷內之草，暢茂野卉，爛漫鋪地，如畫鮮耀奪目。其山之隂，皆叢林，有杉、松、馬尾松、楊、樺樹，極其森欝。其間自各山發源流入土喇鄂爾渾色楞格河之小河。則有博羅哈拉席喇伊魯爾伊邦䓁河，其水清而溜急。兩岸皆叢桞，産樺、𩽈、鯉、鯽、鱓、鮰、䓁魚。又行十日，至喀爾喀之北界，車陵扎布部長之邉界博拉地方。兩傍皆山，鄂爾渾河來自東南，向西流入色楞格河。色楞格河來自西南，環繞山北，向東北流過俄羅斯國界之椘庫栢興，又向北流入栢海児湖。
002.0015|其博拉地方皆草墩甚泥濘潦，水成澤。其東南林木森宻，望之欝然。多蚊虻，頼嚮導指引而行。又行一日，至兩國接壤之蘇布克圖地方，兩傍皆山林，谷中有溪河，北山之上有泉，其水甘而涼。谷內之草暢茂，蚊虻甚多，揮之不暇。跟役人䓁片時被嘬，面目皆腫。又越二宿，扵二十三日，至椘庫柏興，相近色楞格河之南岸，駐扎。管理椘庫柏興俄羅斯官，衣宛薩委翅，〈人名〉差人問曰：爾䓁係何人，往何處去？我䓁回言：是中國至聖太皇帝欽差天使，前往土爾扈特國，阿玉竒汗處，頒發諭㫖，並䝉恩賞賜。
002.0016|我䓁凡我䓁所來情由，爾國之貿易商人，科宻薩爾儘知，爾頭目問他，即便得知。於是，衣宛薩委翅，即遣官兵，撥船隻迎接至椘庫柏興，將到時諭㫖前排列十數對兵丁，引導送至公署安歇。後衣宛薩委翅來見，問曰：天使之來，有河事故，有干我國之亊否？我䓁荅曰：我䓁係特差前往土爾扈特國阿玉竒汗處去的使者，於爾國並無甚事，因阿玉竒汗特遣使恭請我至聖大皇帝萬安，進貢方物，由爾國經過，爾國特差人轉送至我中國，所以我大皇帝亦由此路差我䓁前來。
002.0017|時我大皇帝猶恐從爾國經過，沿途馬匹供應不能接濟，騷擾爾䓁特宣㫖大臣，傳詢爾商人科宻薩爾爾科宻薩爾雲：一應馬匹供應㫁不致悞，因此，方遣我䓁前來。衣宛薩委翅曰：我國人毎年往中國貿易，屢䝉至聖大皇帝深恩。天使此來，一切馬匹供應，豈有遲悞之理？但天使前來情由，業已差人報知我國察罕汗，至今回信未至。我䓁未奉我汗之言，不敢擅令天使前往，只得暫駐，俟我察罕汗信到方可前往。因此，在椘庫柏興地方俟察罕汗信，一住五箇月零三日。
002.0018|其間，衣宛薩委翅甚是欽敬，不時備宴延請，餽送食物，給與縀四匹。五十二年往京師貿易之科宻薩爾哦佛那斯夜委翅〈人名〉至椘庫柏興，於我四人處，各送白狐皮三十張，並菓品、䓁物，我䓁言來時。䝉我大皇帝恩賜一切所用什物，俱已全備，並無缺乏。爾科宻薩爾，亦係行路之人，何勞如此餽送璧辭。科宻薩爾遣人復懇曰：我䓁不時往中國貿易，屢沾至聖大皇帝深恩，有年天使並不曽到我國地方。今既幸遇，雖盡心恭奉，猶為不足。伏乞辱納。𠕂三懇乞，我䓁言。
002.0019|科宻薩爾，既如此説，將食物収受，其狐皮發回告爾。科宻薩爾，我中國向來凡奉君命差遣人員，一切禮物毫不敢受。我䓁日後相見處甚多，彼時各自盡心，亦未為晩。目下毫不敢受卻其狐皮，荅以菓餅。五十二年正月十四日，察罕汗信到厄爾口城頭目費多爾衣宛薩委翅〈人名〉差伊俄羅斯官按疊列衣宛薩委翅〈人名〉前來迎接。問其來厯，荅曰：因托波兒搃管噶噶林〈姓氏〉移㑹厄爾口城頭目，所以我頭目差我前來迎接至聖大皇帝天使，令我用心敬奉，不可輕慢。
002.0020|來文我不曽見，其中情由不能得知。於是，椘庫柏興官衣宛薩委翅撥給拖床七十餘輛，並銀隨兵丁，勅書前排列，伊國旂幟，兵丁引導，擂鼔放炮相送。於正月十六日，自椘庫柏興起程。椘庫柏興係俄羅斯國界，相隔我國喀爾喀部長台吉車陵扎布之邉界博拉地方二百餘里，其間皆山，不甚大，沿途皆林藪，惟有杉、松、樺樹而已。色楞格河寛四五十丈，不䓁水清溜急，自西南向東北而流，楚庫河來自東南，流至栢興之南十里外，歸入色楞格河。沿岸皆叢桞櫻薁榆樹。
002.0021|二河交滙處有俄羅斯収貯貨物倉房十餘間，居舍數間，皆樓房，用大木營治。河內有𦨣二十餘隻，其船頭聳尾齊，寛丈餘，長七八丈。不䓁自二河交滙處以北十里外，色楞格河之東岸有大木營，治樓房百餘間，無城垣，四面皆山。此處俄羅斯與䝉古人䓁二百餘戶相雜㪚處，有天主堂三座，小舟艇數百隻，設管轄栢興頭目一員，駐兵二百名。器用有床、桌、櫈、車、拖床，畜駝、馬、牛、羊、犬、鷄、貓。種大麥、小麥、蕎麥、油麥，有兩種蘿蔔、蔓菁、白菜、蔥、蒜。
002.0022|山中有熊、狼、野豬、鹿、狍、黃羊、狐狸、灰䑕、白兔。河內有鮰魚、鯺𩽈魚、哈打拉魚、他庫魚、鯉魚、石班魚、穆舒兒呼魚、鯽魚、松阿打魚、禪魚、勾深魚、牙魯魚，一種魚，俄羅斯呼為鄂莫裏，大似牙魯，長尺餘。於白露後五日內，由栢海兒湖逆流而來，甚多。俄羅斯國人各行海捕醃，以度臘鯺𩽈，以此魚為食，相継而來，其色楞格河於十月中旬始凍。途中行二日，於十八日至烏的栢興。管栢興官排兵列幟迎接訖，設宴欵待，深加欽敬。出其妻子獻酒，作伊國之音樂，跳躍以為娛。
002.0023|烏的栢興在椘庫栢興之東北，相去二百餘里。山髙大多林藪，色楞格河邉寛濶之處間有田畆。色楞格河自西南流過栢興，相西北而流。烏的河自東南來，於栢興之西遶流，歸入色楞格河。四面皆山，無城垣。此處俄羅斯與䝉古人等二百餘戶雜處，駐兵二百名，設管轄栢興頭目一員，有天主堂二座。其廬捨生計牲畜與椘庫栢興同一種石片。其大如掌，層疊而生，人皆按層揭取而用。視其所揭石片薄而透明，似玻璃琉璃之類。俄羅斯國人所居廬舎之窓牖皆以此石片合釘為之。
002.0024|問其所出，言有一費提穆河，自根特汗山之隂流出，由巴爾古西穆城之東繞過昂噶拉河源，歸入朱爾克河，其沿河山內産此石片。莫斯科窪城托波兒䓁處皆用此石。又越三宿，於二十一日至栢海兒湖之南岸，博索爾斯科地方，沿途皆大山林藪，路傍俱田畆。此間有則陽海及哈拉果兒兩村落，皆俄羅斯居住，不甚稠宻。其栢海兒湖週圍諸山連繞四面，菁蔥嵐氛杳靄，林木蒼欝，波浪浩瀚，極目無際。栢海兒湖自烏的栢興向西北行三百餘里，方至，沿途皆大山林藪，其間有小栢興六七處，間有田畆。
002.0025|栢海兒湖南北有百餘里，不䓁東西有千餘里，四面皆山。色楞格河自西南流入，其巴爾古西穆河自東南流入，從東北流入，又有一河，名曰昂噶拉河。鄂遼漢洲居北海兒湖內之東北，濶五十餘里，長二百餘里。其洲之上有山岡，産杉、松、榆樹、叢桞，並各種野獸。布拉特䝉古五十餘戶，遊牧於此，畜牛羊馬匹。栢海兒湖內，産各種魚及獺。於十二月下旬，氷始結實，人方行走。三月，盡氷始解。栢海兒湖之西北，流出一河，亦名曰昂噶拉河，向西北而流。
002.0026|兩岸皆大山林藪，約行五十餘里，皆山岡川谷。寛濶二十二日，至栢海兒湖之北岸，果落烏斯那地方。又越三宿，於二十五日，至厄爾口城。其頭目排列旂幟，鳥鎗鼓吹，而迎。鋪設公署，欵留安歇，即欲起程。費多爾衣宛薩委翅曰：我國縂管噶噶林來文，只教將天使䓁接來此處居住，縂管之言如此，我不敢少違。俟托波兒處特差迎接官員到日，方可起行。於是因𠉀迎接官到駐扎厄爾口城，費多爾衣宛薩委翅備宴延請。於官給之外，又送牛豕。我䓁言：爾國察罕汗供給之物，甚是豊裕，不可勝用，頭目又何必如此餽送？
002.0027|卻之。費多爾衣宛薩委翅曰：自兩國和議以來，我國人民䝉至聖大皇帝恩澤甚多，天使從未一至今逺降敝處，並無佳品可獻，此些㣲之物，乃奉敬天使微忱念。我國察罕汗望乞辱留。𠕂三懇求遂俱受之酬縀二疋厄爾口城頭目不時邀請㑹同射的毎遇天氣晴朗之時即出城外騎射捕魚以適懐。二月二十二日托波兒處噶噶林差迎接官博爾果付泥克〈官名〉四鐵班訥委翅〈人名〉至即欲起程。博爾果付泥克曰今河氷未泮舟不能行陸路泥䧟人煙斷絶一切馬匹供用難於置辦斷不可行。
002.0028|我䓁言：奉君命差使，豈憚勞苦？況我中國凡奉差人員，俱以急速為務。我䓁在椘庫栢興地方已住五月有餘，在此又乆。𠉀爾䓁今爾已到，即可起行。若途中不得供用之物，即於此處攜帶乾糧，可食。倘不得馬匹，雖步行㡬日，亦可。只管乆住，非行路之計。於我中國之例，甚屬不便。博爾果付泥克曰：我國縂管噶噶林分付將天使大人由水路接來，湏深加欽敬，不可少有怠忽，怎敢違拗？稍有違拂，我身首難保。於是住厄爾口城𠉀昂噶拉河氷觧一日，博爾果付泥克四鐵班訥委翅來見，問中國至聖大皇帝建都中華，幅𢄙遼闊，四面皆有人民，週圍國度甚多。
002.0029|我俄羅斯國偏僻一方，止兩面有國度。爾中國何以無干戈之事，極其奠安？我國戰爭之事總無休息。此係何故？我䓁荅曰：我大皇帝聖徳廣運，愛民如子，凡有血氣者，俾皆得生計，不分內外，逺近一視同仁，遍施恩徳，好生如天，無重刑不嗜殺，継絶世舉廢國，膏澤洽於海外。所以天下諸國皆感仰我至聖大皇帝深恩，心悅誠服。是以永無征伐之事，常享昇平之福。已乆。博爾果付泥克曰：然，我俄羅斯國風俗殊異，務虛好勝，所以兵甲無休息之日。至今戰爭不已。
002.0030|三月二十五日，昂噶拉河氷觧，我䓁催促起程。費多果衣宛薩委翅及博爾果付泥克四鐵班訥委翅曰：自此往托波兒去向西北行。此處氷雖稍觧，自此以北尚未全泮。現今㫁難起行，我國地方，我䓁𭃄知，如可行時，何敢耽悞。四月十五日，修葺船隻，起至月盡完備，撥給船四隻，排兵列幟，鳴炮放鎗，鼔吹而送。扵五月初四日，自厄爾口城起程。厄爾口城在北海兒湖之西北，相去一百五十餘里。沿途及附近厄爾口城之山不甚大，皆平坂山岡。昂噶拉河來自東南，繞過厄爾口城西向西北而流。
002.0031|厄爾口河來自西南，入昂噶拉河。無城垣，似栢興居住八百餘戶，皆樓房，俱係大木營治。大半俄羅斯䝉古人少，有天主堂五座，有市。㕓厄爾口城及附近小栢興地方皆屬厄爾口城之頭目斯多爾尼科〈官名〉衣宛薩委趐繞轄駐兵五百名。器用有床、桌、椅、櫈、車、拖床、船、舟、艇、水磨、樂有鼔、鐘、木笛、哨、吶、銅絃、箏胡琴産紵麻布燻牛皮種大麥小麥蕎麥油麥蔴蘿蔔蔓菁白菜蔥蒜畜馬牛羊豕鷄鴨犬貓食方木井水河內産各種魚。三月下旬雪始化盡，昂噶拉河氷始觧。
002.0032|四月上旬，栢梅兒湖氷始解，草始萌，樹始發。自此乗舟起程，由昂噶拉河過破落克西費喇諸危險之處。其昂噶拉河兩岸竒巒絶壁，疊翠橫空斷岸千尺，水聲淙淙，巉石嵯峨，橫波峭立，風髙浪激奔注如矢。昻噶拉河自栢海兒湖流出，向西北遶過厄爾口城，仍向西北而流，滙於伊聶謝河，歸入北海。水清溜急，大於色楞格河。兩岸皆山，有髙峻峯巒，亦有平坂山岡多林藪，有杉、松、馬尾松、楊、樺、櫻、薁、刺、玫。岸有叢桞，行千餘里，水漸濁。厄爾口河自厄爾口城之處歸入，又行一千九百餘里，伊里穆河自東北歸入。
002.0033|自伊里穆河歸入之處，以至伊聶謝河，其間之河，俄羅斯又呼為通古斯科河。除厄爾口河、伊里穆河又有十餘小河皆歸入昂噶拉河。昂噶拉河內有碑克五處，破落克八處，西費喇九處。河內髙峯及臨水懸崖，俄羅斯人名之曰碑克河。兩邉皆峭壁，中有大石，水直陡下流者，俄羅斯人名之曰破落克。水淺有石，水𦂳溜急之處，俄羅斯人名之曰西費喇。五月初四日，自厄爾口城乗船起程，沿途河岸之下未消之冰雪尚有二三尺不等，亦有至丈餘之處。順流晝夜行十九日，至伊聶謝栢興地方，其間水程三千餘里。
002.0034|沿途河岸寛濶之處間有田畆，其山陂少平之處亦有耕種者，有小栢興甚稀。俄羅斯與布喇特及索倫人等雜處。五碑克之名滅提別西克碑克、巴達爾滿斯克碑克、多達爾斯克碑克、滅費斯克碑克、費達穆斯克碑克、八破落克之名博合滅爾訥破落克、皮牙乃破落克、巴敦破落克、多爾規破落克、沙滿斯克破落克、阿布林斯克破落克、木爾蘇斯克破落克、四鐡烈洛什破落克、九西費喇之名鄂標穆索斯柰西費喇洛什西費喇栢格西費喇郭洛活瓦西費喇郭費殷斯克西費喇噶什那西費喇鄂費夏那西費喇鄂爾吉那西費喇郭薩牙西費喇。
002.0035|由昻噶拉河水行十九日，於五月二十三日至伊聶謝栢興地方，管栢興官阿列克散忒爾色敏訥委翅，〈人名〉排兵列幟，鳴炮放鎗鼓吹，迎接。自此前徃有陸路三日，因馬匹未齊，住𠉀五日。管栢興官阿列克散忒爾色敏訥委翅來見，遂請筵宴於我四人處。各送貂皮二張，白狐皮十張，及豬酒，俱卻不受。阿列克散忒爾色敏訥委翅曰：中國之人自古未到我國地方，今幸遇中國至聖大皇帝遣天使大人至此，不知作何敬奉，欽敬之心甚切。但不得羙品，此係我一㸃微誠敬儀，望乞辱納我等言。
002.0036|俱各䝉至聖大皇帝㤙賜而來，一應用度之物俱已全偹。途中有察罕汗供給等項用之不竭，頭目所餽禮物理宜相受。但我國凡奉君命差遣一切餽送禮物，毫不敢受。因其遣人再三懇乞，只留豬酒，卻其貂狐皮張酬縀四疋。二十九日，撥給馬匹。自伊聶謝栢興地方起程，亦排兵列幟，鳴炮鼓吹而送。伊聶謝栢興在厄爾口城之西北，其間水程三千餘里，陸路一月程。川谷寛濶，四面皆山岡。伊聶謝河自南流來，大於昻噶拉河。其昻噶拉河來自東南，離栢興十餘里，歸入伊聶謝河。
002.0037|又遶過栢興，向東北流入北海。無城郭居住，千有餘戶，俱俄羅斯。有天主堂八座，有市㕓設管轄。栢興頭目一員，斯多爾尼科阿列克散忒爾色敏訥委翅，駐兵八百名。其居住廬舎，生計種植牲畜等項與厄爾口城同。俄儸斯呼索倫為喀穆尼漢，又呼為通古斯。俱畜鹿，以供乗馭馱載。其鹿灰白色，形似驢騾，有角，名曰俄倫林。藪之內有鶡鷄。北地最寒，有一種獸，行地內遇陽氣即死。身大重萬斤，骨色甚白潤，類象牙質，柔不甚傷損。毎於河濵土內得之。
002.0038|俄儸斯獲其骨，製碗碟梳篦，用之。肉性最寒，人食之可除煩熱。梵名麻門槖（⿱穴𣳬），華名磎䑕。此地相去北海大洋一月程。時夏至前後，夜不甚暗，雖日落夜深，猶可博奕不數刻，東方即曙而日岀矣。因𠉀辦供給，住二日，偹辦馬匹，停妥行李，載於車內。官兵䕶送過麻科佛斯科嶺，途中住一宿。於閏五月初二日至麻科斯科村落之掲的河岸駐扎。麻科佛斯科嶺在伊聶謝西北二十里外，烏斯乞木地方下船陸行，山不甚大，沿途俱林藪，有果松、馬尾松、杉松、楊、樺、栁、櫻、薁、刺、玫，地甚泥濘，多蚊虻。
002.0039|其間有小栢興兩三處溪河，四五道，産熊、狼、堪逹、韓、狐狸、銀䑕、灰䑕。麻科斯科在伊聶謝之西北，相去二百五十餘里，皆山路。掲的河來自東南，遶過麻科斯科，向西北而流。栢興內有廬舎四十餘間，俱俄羅斯居住，有天主堂一座，其河內有寛一丈長七丈許，船二十餘隻，舟艇甚多。由水路之人俱於此處登舟，赴托波兒城，在掲的河岸駐扎。𠉀彼預偹船隻供給之時，伊里穆城頭目喇法歛帖〈人名〉帯領被擄西洋將軍牙那爾等來謁見我等，衣冠用度齊楚，不勝仰慕，叩頭獻酒而去。
002.0040|初五日，一切船隻供給完偹，自掲河登舟起行。掲的河自麻科佛斯科佛落克嶺發源，環流麻科斯科向西北而流，至那裡穆柏興附近，歸入鄂布河，寛六七丈不等，多灣曲，水色赤，蚊虻甚多。沿河有小柏興四五處，俱俄儸斯居住，其地平坦，水窪處甚多，皆林藪有馬尾松果松杉松楊樺栁櫻薁刺玫。河崖下土燕之巢穴甚多，産熊貂、䑕狐狸、銀䑕、灰䑕。有一種人類乎索倫，名曰鄂斯提牙斯科，在掲的河兩岸林木內散處，捕貂作貢。順流無晝夜行十一日，河靣遂寛，林木漸稀，河內水色漸白，蚊虻亦少。
002.0041|再行一日，至那裡穆柏興掲的河歸入鄂布河，其間水程二千五百餘里。一種魚，形類鱘魚，口似鮰，無鱗脊上並兩肋有骨，三條連生，肉味同於鮰魚。大者不過三尺。俄羅斯名之曰四帖里烈帖䝉，古人名之曰舒里。於未凍河之前，從北海由鄂布河遡流而來，甚多。人皆漁捕，曝乾為食，亦貨賣。自麻科斯科村登舟，由掲的河順流而行，此間經羅新訥牙爾及茄斯科村落。出掲的河，入鄂布河，行一日，於十六日至那裡穆柏與管柏興官雅果付〈人名〉排列旂幟，兵丁迎接，請至伊家作樂筵宴。
002.0042|因將京都帶去果品，並粳米老米，遣人酬送管柏興官父子，甚喜，叩頭致謝。起程之日，送十餘里，辭歸。河內水靣白蛾甚多，或飛樹上或浮水，靣似栁絮，乗風楊花鋪地，那裡穆柏興在麻科斯科之西北。其間水程二千五百餘里，鄂布河自南流來，過柏興，向西北而流，大於伊聶謝河。掲的河來自東南，流至柏興附近，歸入鄂布河。居住四五十戶，俱俄羅斯，有天主堂二座，設管轄柏興頭目一員，名雅果付衣宛薩委翅，無兵從此處由鄂布河順流而下，行五日，於二十四日至蘇爾呼忒。
002.0043|柏興起程之次日，忽颶風大作，波濤洶湧，舟楫傾欹，上下浮沉。俄羅斯人操舟不似中國人諳練，㡬至於危殆，倖得傍岸避入小河，衆心始安。去柏興尚逺，管柏興官出迎請至伊宅，設宴欵待。出十數活銀䑕，視之鼓西洋琴，以獻。蘇爾呼忒廬舍回，祿尚未修葺，無可歇公署居舟中，越二宿，於二十七日自蘇爾呼忒起程。管柏興官駕舟逺送，辭歸順流，乗風揚帆而行。兩日行六百餘里，於二十九日至薩馬爾斯科。蘇爾呼忒柏興在那裡，穆柏興之西北，其間由鄂布河舟行水程一千四百餘里。
002.0044|其鄂布河來自東南，流過柏興，向西南與厄爾齊斯河合流，復向西北流入北海，大於伊聶謝河。水濁溜緩，水漲四溢，洲渚甚多。沿河兩岸地勢平坦，皆林木，有杉、松、楊、樺、櫻、薁。河邊多叢栁，有一種鄂斯提牙斯科人，在林內散處。河之北岸向有栢興廬舍居二百餘戶，天主堂三座，因失火燒毀少半新結廬舍，居住餘皆穴處。俱俄羅斯設管轄柏興頭目一員，駐兵百名。至薩馬爾斯科之日，管柏興官濟爾果爾〈人名〉逺來迎接，請至伊家欵宴，出其妻子獻酒，又請㑹同射。
002.0045|的六月十六日，差俄羅斯人往托波兒城通報大國使臣已到緣由。自此處由厄爾齊斯河遡流而行，俱塔塔拉之人挽縴越六宿。於二十二日至狄穆演斯科薩馬爾斯科，在蘇爾呼忒柏興西南。其間水程六百餘里，厄爾齊斯河自南流來，遶過柏興向西北流二十餘里，歸入鄂布河。其河東岸之上有土山，不甚大，有杉、松、楊樹，河邊有叢栁，山麓一帶有廬舍百餘間，居五十餘戶，皆俄羅斯，有天主堂一座，設管理驛站船隻頭目一員，無兵以上三處，林木甚多，係水窪地方，無耕種田畝，俱從托波兒、托穆斯科等處挽運麥石而食。
002.0046|其廬捨生計牲畜等項與厄爾口城伊聶謝柏興同在狄穆演斯科修理船舵損壊之處並俟供給止。二宿閒暇時管柏興官濟爾果爾相約射的為娛。二十五日濟爾果爾乗船相伴同赴托波兒城。狄穆演斯科在薩馬爾斯科之西南，由厄爾齊斯河遡流而上，相去六百餘里。厄爾齊斯河來自西南向東北而流，水濁溜急，其大如色楞格河。自薩馬爾斯科至狄穆演斯科沿河一帶東岸之上皆土山平坂，有杉松楊樺櫻薁等樹甚宻。河邊皆叢栁，兩岸有小柏興十餘處，間有田畝，俄羅斯與鄂斯提牙斯科並搭搭拉人雜處，其河東岸土山之上有廬舍百餘間，居五十餘戸，皆俄羅斯柏興之。
002.0047|四靣皆田畝，有天主堂一座，其柏興事務係薩爾馬斯科頭目兼管，無兵一種草果，俄羅斯名之曰馬里那䝉，古人名之曰和尼柏兒。濟爾根形似桑椹，色赤，味甘酸，幹不盈尺。其厄爾齊斯河岸之山內甚多。柏興各處小兒鬻賣於七月初四日至托波兒地方。噶噶林馬提飛費多爾委翅〈人名〉遣所屬俄羅斯官衣宛阿法那西委翅〈人名〉迎接。問𠉀自河岸至公署排兵列幟，諭㫖前排列數對兵丁導引送至公署。噶噶林執手叩請中國至聖大皇帝萬安。於是我等問察罕汗起居，互相敘寒溫。
002.0048|坐畢，噶噶林曰：兩國相和議之後，我國人民不時往中國貿易，屢沾至聖大皇帝深恩，有年。中國人並不曽一至我國地方，今天使大人此來有何事故，或有干預我國之事。我等答曰：我至聖大皇帝，其仁如天，視萬國猶一家，保萬民如赤子，是以普天率土，莫不畏威懐徳來享來王，其遣使進貢朝覲者甚衆。我大皇帝，無論逺近內外，俱一體加㤙愛恤，不止。爾俄羅斯一國，我等此來，因土爾扈特國阿玉竒汗特遣使往中國，恭請大皇帝萬安，貢進方物之人，由爾國經過，爾國遣人轉送至中國。
002.0049|所以我大皇帝，勅諭我國大臣，傳詢爾國前往貿易之商人，科宻薩爾言，沿途馬匹供應，不致違誤。是以我大皇帝，亦由此路遣我等前往阿玉竒汗處，頒發諭㫖㤙賞。於爾國無事，但我等來時，我大部交付有俄羅斯國商人科宻薩爾，乞請行俄羅斯佛教番僧，在京師者，止有米提理一人，年已老邁，倘有不測，則行我俄羅斯佛教之人必致斷絶。若准我國送畨僧前來，我即送來等語。我國大臣轉奏，䝉大皇帝㤙准著送番僧前來，又曽交付爾商人，科宻薩爾國若有外科良醫，一併送來。
002.0050|我等事竣還朝時，爾國若將行教番僧外科醫士給發令我等帶去。噶噶林曰：是此等情節，我科宻薩爾俱曽告訴番僧，現今在此預備醫士，此處無甚良者，已差往莫斯科窪城調取，尚未曽到。天使大人囘時可以到此。我等言：我等奉至聖大皇帝命，路經爾國往土爾扈特國阿玉竒汗處去。我等此來爾國，察罕汗可曽聴見否，曽差人來否，噶噶林曰：天使大人前來之處已報知我國，察罕汗。我察罕汗説：中國大皇帝命天使大人特往阿玉竒汗處去，爾等須當欽敬䕶送至阿玉竒汗處，一應馬匹供用不可遲悞。
002.0051|但未曽遣人來，我察罕汗不在莫斯科窪城，現在軍前，天使大人囘來時我察罕汗欲㑹天使大人，亦未可定。若欲相㑹，自當特遣人來。不知天使大人去否。我等答曰：來時奉大皇帝諭㫖，兩國和議已久，爾等過俄羅斯國地方往阿玉竒汗處去。若去來之際，察罕汗得知差人邀㑹詢問地理情形。爾等分一半人往察罕汗處去，一半人往阿玉竒汗處去。若請爾等全去，即著前往。及爾國商人科宻薩爾在京師時，亦曽有諭㫖爾國人民，雖每嵗前來貿易，俱係平素商賈，察罕汗並未特遣人進貢，所以朕亦不曽遣使。
002.0052|此所遣使者，是往阿玉竒汗處去的。爾察罕汗如欲相㑹詢問地理情形，著其中一半人前往相見。噶噶林曰：如此，天使大人可曽帶得印文來否？我察罕汗欲㑹天使特差人來請，亦未可定，彼時天使不可食言。我等答曰：不曽帶甚文書來，爾察罕汗必欲相㑹，差人前來，我等即前往相㑹，有何食言之處？我等向噶噶林言，爾國所屬之泥布楚城，居住之庫似克等共十口，越境之中國地方，伐木打牲，被我巡邏兵役拿獲，理應遵定邉界和議之欵，治罪。我大皇帝仁慈寛大，姑宥其罪，其寛免情由，曽有文書交與商人科宻薩爾帶來，使爾知㑹。
002.0053|爾察罕汗，此文書曽到否？噶噶林曰，文書已到，業已差人稟知我察罕汗去了，其囘信尚未曽到。我從前在泥布楚城作頭目時，似此等私行越境人，亦有割耳鼻者，亦有砍手者，大辟者，越一日。特遣官前來請㑹，於是前徃噶噶林問曰：中國大皇帝天縦至聖國家享承平已乆，天使大人受皇帝恩澤享用安逸。我等答曰：大皇帝至聖至神，以仁孝治天下，以忠義勵臣僚，國無重刑，不嗜殺戮，無間遐邇一體同仁。山陬海隅，罔不沾恩，被澤薄海人民，皆中心感戴。
002.0054|所以國家雍熙，雨暘時若人夀年豊，宇內咸享昇平之福。我等世戴大皇帝深恩，今幸際盛世，不但我等身沐皇恩，受享安逸，即舉家老幼妻子無不沾我大皇帝厚澤，安居樂業。我大皇帝聖恩髙厚，不能枚舉，即我等安享樂業之處，亦難殫述。噶噶林曰：誠然，中國大皇帝至聖至神，舉國殷富，四方寧謐，天使大人等俱安享樂業，聞之已乆。我先察罕汗在時，國家無事，上下相安，先察罕汗喜射獵，好鷹犬，當時臣宰俱享安逸。二十年來，我國兵甲之事，全無休息，至今猶征戰。
002.0055|不但我俄羅斯國，觀天下諸國，沙漳汗、空科爾汗、式費耶忒國、厄納特赫國、哈薩克國、哈拉哈兒叭國、策旺拉布坦、阿玉竒等國，皆互相爭鬬。獨中國，甚至寧謐。目今察罕汗幼稚時，最喜與兒童為戰鬬戲。從前同戲諸兒，今皆作將軍，若似乃父行事。我等亦可受享安逸矣。爾中國寧謐，宇內無事，大皇帝亦射獵否？亦養鷹犬否？我等答曰：我至聖大皇帝，聖神文武法天，行健，每於萬㡬餘暇，古來經傳史冊無不經覽，天文地理律呂數術無不貫通。
002.0056|又天縱神武，常親騎射，以教習臣庶不時圍獵奨勵文武而訓練兵將。凡扈從士卒俱按日官給盤費，又給與官馬乘騎。雖今日下令明早起行，亦無些毫遲誤。一應俱係大皇帝恩賞，我等隻身効力毫無拮据。大皇帝亦養海東青鴉、虎、鷹、犬，海東青有雪白者，有蘆花者，有本色者。單放野雞，俱係過時捕得，無窩雛，惟鷹有窩雛。亦有捕得者，亦放野雞，亦捉走兎。犬內有捉虎狼鹿狍者，有捉狐兎者。至於水禽，雁鴨俱放，鴉虎按時放捉。聞爾國有窩雛，海青可取來一觀。
002.0057|噶噶林曰：我等亦養海青，亦係捕捉方得，並無窩雛，不知在何處結巢。隨將所養本色海青及一草白犬出視。曰：天使大人此來河路迢遙，最屬險惡，途中勞苦，一切馬匹供應可有遲悞否？中國亦有如此河路否？我等答曰：我中國似此等大河亦有，更有大於此者，名為長江。我等來時沿途官員甚是欽敬迎接，官博爾果付泥克甚是勤慎，爾國察罕汗供給豐裕，不可勝用。馬匹船隻，並無遲悞。是以我等不勞而至噶噶林。曰聞得土爾扈特國貝子阿拉布珠兒之四人天使大人帯來。
002.0058|其阿拉布珠兒是何人，將他四人帶來是何情由？我等答曰：阿拉布珠兒係阿玉奇汗之姪，十年前同乃母往西藏謁見達賴喇嘛，其間策旺拉布坦與阿玉竒汗不睦，所以阿拉布珠兒不能歸其原籍，窮廹至極，故此投徃中國。我大皇帝仁育萬方，務使天下人民無一夫不得其所，所以將阿拉布珠兒封為貝子於嘉峪闗外黨色爾騰地方安置，每嵗賞給俸銀縀疋生畜，今甚殷實。去嵗阿玉竒汗特遣使恭請我至聖大皇帝萬安貢進方物。因此遣我等頒發諭㫖，並錫恩賞之。
002.0059|便將阿拉布珠兒四人帶去見乃父那咂爾麻木，令其知阿拉布珠兒䝉我大皇帝深恩，其身依然無恙耳。一日，有俄羅斯國官衣宛阿法那西委翅者來見，問曰：中國大臣內何等品級方為尊爵？我等答曰：我中國親王、郡王、貝勒、貝子、國公，俱係室室天潢一𣲖，其公臣子孫有世襲公𠉀伯者，內有領侍衛內大臣、大學士，外有尚書、都統、前鋒統領、䕶軍統領，外省有將軍、總督，此皆係頭等品級大臣。衣宛阿法那西委翅曰：我俄羅斯察罕汗侍近有大臣四員，一應事務不用通知國王，即可専擅行事，中國亦有此等臣宰。
002.0060|否適間，天使大人所言大臣內何等最尊。我等答曰：我中國並無如此専擅行事之臣宰，事無大小皆具題請㫖恭𠉀上裁，臣宰欽遵施行，不敢専擅行事。大臣內領侍衛內大臣六位，大學士六位，最尊無過於此者。衣宛阿法那西委翅曰：我俄羅斯國若有大事㑹議，我汗亦前往公同㑹議，中國有事㑹議，大皇帝亦往同議否。我等答曰：國家倘有議政要務，有王貝勒大臣㑹同議定奏聞，皆聼皇上裁奪，我國大皇帝無前往同議之理。衣宛阿法那西委翅曰：天使大人看來，我國噶噶林於中國何等臣宰相似，我等言看來類同。
002.0061|我中國尚書總督衣宛阿法那西委翅曰：我國之噶噶林與中國領侍衛內大臣相似。嗣後天使大人將噶噶林不可呼為尚書，但稱大臣可也。欲以縀十二疋差人送與噶噶林，有管待飯食。俄羅斯官曰：差人餽送於我國禮不合，天使大人親往之時帶去方可。我等言：此非佳物，我等自中國逺來，經過爾噶噶林地方，備承厚意，故以此相酬。我中國凡以物與人，並無親送之理。今差人餽送於爾國禮不合，若我等親身帶去，又於我中國之禮有礙，以此微物，豈可壊兩國大體，不如停止。
002.0062|遂公議停止餽送，以俄羅斯官博爾果付泥克逺接勞苦，給與縀四疋，又給與博爾果付泥克之副員費耶爾索付縀二疋。起程前一日，噶噶林差伊俄羅斯官來請曰：天使大人明日起行，如䝉不棄，今日可來一飯否。於是前徃噶噶林，見余所帶小刀，再三顧盻，不勝稱羨，即觧以贈之，噶噶林免冠拜受。起程之日，特差伊俄羅斯官答送元狐皮十張。余言爾總管念我係好友，如此餽送，理當收受，但我並不曾帶得佳物相贈。爾總管之物，如何收受，謹心領矣。遂卻之，來使遣人回覆。
002.0063|噶噶林復又差人再三叩懇。余言，我中國凡奉君命差遣一切物件，毫不敢收。將皮張拿回，向爾總管為我道謝。賜與來使玻璃碗二件。在托波兒地方住八日，於十二日自托波兒起程。仍𣲖原接俄羅斯官博爾果付泥克四鐡班訥委翅撥䕶送兵六十名，小心防䕶送至阿玉竒汗處，一併同回。又差伊所屬俄羅斯官等送二十餘里，方回。托波兒在狄穆演斯科之西南，其間遡流行六百餘里。厄爾齊斯河來自東南，遶過托波兒，向東北而流。托波兒河來自西南，於托波兒相對地方歸入厄爾齊斯河。
002.0064|沿河兩岸地勢平坦，有杉、松、楊、樺、櫻、薁、叢、柳、小栢。興五十餘處，左近皆田畆。托波兒以北二十餘里，河東岸之上，有小土山，極平坦，無城郭，居千餘戸，其廬舍皆大木營治，有磚造廟宇二所，理事公署木房數間。其山麓及河岸一帶居二千餘戸，其廬舍亦皆係大木營治，有市廛，天主堂二十餘座，駐兵二千餘名，有頭目十數員。其西畢爾斯科省城堡及栢興地方，頭目兵丁俱屬噶噶林馬提飛費多爾委翅統轄。器用有床、桌、椅、櫈、車、拖床、船、舟、艇、樂有鐘、鼓、喇叭、木笛、嗩吶、銅弦、箏、胡琴。
002.0065|種大麥、蕎麥、油麥、蔴、産蔓菁、白菜、王𤓰、芫荽、倭𤓰、蔥、蒜。畜馬、牛、羊、豬、鵝、鴨、雞、犬、貓。有一種人，俄羅斯名之曰搭搭拉，在厄爾齊斯河沿岸及托波兒，並喀山一帶居住。詢其來厯俄羅斯人曰：原係庫程汗之人，又名貨通。其托波兒等處地方歸併我國之後，將伊等㪚處於阿兒台山後，沿厄爾齊斯河一帶及托波兒並喀山等地方。其中有歸入我教者，有不曾歸入我教者。看其未入俄羅斯教之人，貎似回子，俱削髪戴小㡌，不食豬肉，別供佛像。
002.0066|俄羅斯國地方分為八道，俱設立噶噶林、馬提飛、費多爾、委翅等總管八員，分轄每道所管城堡十餘處，二十餘處不等。自托波兒以東至泥布楚地方，名曰西畢爾斯科，其七道曰喀山斯科，曰佛羅尼使斯科，曰計由斯科，曰司馬連斯科，曰三柯忒撇忒爾斯科曰郭羅多阿爾哈連斯科曰莫斯科窪斯科。於稼穯之人，量其収穫之多寡什一，而稅。扵布喇忒索倫鄂斯提牙斯科兀良海齊爾給斯等打牲人，令其交納貂䑕狐狸銀鼠灰鼠皮。張不打牲之布喇忒索倫等人，每嵗人各納銀錢二百文。
002.0067|其兵丁每嵗有食千錢者，亦有食七百文者，不等。錢之外，又給與麥麵食鹽衣㡌。五年一次，官給更換。原以千歩為一里，後改為五百歩。其相見禮儀，吉凶等事，及飲饌生計，大約皆同。自厄爾齊斯河向西南入托波兒河，遡流越九宿，於二十三日至圖敏。途中皆搭搭拉之人挽縴岸傍林木叢宻無縴路俱行泥水之中，兩足肌膚破損血水淋漓。俄羅斯兵丁猶加笞楚催促，余不忍視呵責方止。到彼之日，管栢興官排列旂幟兵丁迎接，請至伊家欵宴，復餽送食物𠉀供給。
002.0068|止宿之日，有俄羅斯出征擄來之式費耶忒國數人來舟中鼓吹絃歌，以為娛賞，以銀錢肉食。二十五日起程，鴉班沁在圖敏之西北，由土拉河遡流舟行五百餘里。沿河兩岸有杉松楊樺叢柳甚稀，有小栢興二十餘處，栢興附近俱種田畆。俄羅斯與搭搭拉雜處，土拉河之西岸有栢興廬舍居二百餘戶，俱俄羅斯，有天主堂三座，設管轄栢興頭目二員，無兵，從此，捨舟，陸行。
fascicle:003
003.0001|自雅班沁捨舟俱乘騎陸行，此間道路甚泥濘，一日止可行三十里許。地勢漸下，皆林藪。越九宿，於十一日至費耶爾和土爾斯科地方。此處俄羅斯謂其國之內地，愈加欽敬。管柏興官排列旂幟，兵丁鼓吹，而迎其䕶從。官兵按隊層列，負鎗持刃，送至館驛，安置。此處一帶山色竒秀，室宇清潔，土拉河環抱，舟楫往來，宛如江南，應接不暇，忘異鄉行路之﨑嶇也。費耶爾和土爾斯科城在鴉班沁之西北，其間四百餘里無城郭，沿途皆山岡多林藪，惟有杉松馬尾松楊樺。
003.0002|地甚泥濘，有小柏興四五處。土拉河來自西北，流過費耶爾和土爾斯科城之西，面向東南而流，河之東岸石山上下，及河之兩岸有柏興廬舍居七百餘戶，俱俄羅斯天主堂五座，有市㕓設管轄柏興頭目一員，駐兵三百名，𠉀辦供給止，二宿於十四日起程，路甚泥濘。十八日過費耶爾和土爾斯科佛落克嶺，其嶺峰巒競秀，泉脈爭流，夾路野花若張錦綺羅，極髙之處亦泥濘，有水。費耶爾和土爾斯科佛落克嶺在費耶爾和土爾斯科城之西北，其間二百餘里，山不甚大，沿途皆林藪，有馬尾松、果松、杉、松、楊、樺、櫻、薁、刺、玫。
003.0003|山巔嶺上，隨處流泉，地甚泥濘，上嶺五里許，下嶺十里餘。自嶺東流出者，謂之土拉河，嶺西流出者謂之託波兒河，俱向東南流過圖敏地方。土拉河歸入托波兒河，復向東北流至托波兒相對地方，歸入厄爾齊斯河。又自山陰流出者謂之喀穆河，其大似色楞格河，水色赤溜急，自東北向西南而流至喀山相對地方，歸入佛兒格河。其嶺之西北有山，名曰帕付林斯科，峙出諸山，土人云冬夏積雪不消，人不能至。又越七宿，於二十五日至宿里喀穆斯科地方，沿途皆山林，甚泥濘，大雪連朝，林木巖壑一日皜然瓊瑤璀璨，光輝奪目，真竒觀也。
003.0004|自此由喀穆河水路舟行，正在料理船隻，於二十七日起又大雪三日。河內流澌，俄羅斯官來稟曰：水路已不能行，只得𠉀地凍，由陸路方可行走。我等向䕶送官博爾果付泥克催促，即由陸路起行。博爾果付泥克曰：其間途中泥濘浮面雖稍凍，下面猶陷，馬蹄易於損壊，雖強為起程不能出一百里。倘若阻滯，反覺艱難㫁不可行。若稍可行走，我何敢留天使在此居住？只得暫𠉀幾日，因此𠉀凍住。索里喀穆斯科地方至九月盡間，遍地凍結。撥給馬匹拖床於十月初二日，自索里喀穆斯科地方起程。
003.0005|索里喀穆斯科在費耶爾和土爾斯科佛落克嶺之西南，其間二百餘里，沿途山不甚大，地勢漸下，俱林藪，有杉、松、馬尾松、楊、樺，地甚泥濘。喀穆河於索里喀穆斯科之北二十里外，來自東北，向西南而流，有烏索兒科之小河，來自東北，由栢興中流出，向西歸入喀穆河。居五百餘屍，皆俄羅斯天主堂，六座，有市㕓，設管轄柏興頭目一員，駐兵三百名。柏興之西北有鹽塲，塲內有方木井四十餘處，咸取井水煎鹽，其隣近之小柏興，亦皆煎鹽，莫斯科窪城等處，俱食此地鹽。
003.0006|越三宿，於初五日至改郭羅多地方，管柏興官逺出迎接，治館驛安置。改郭羅多在索里喀穆斯科之西北，其間四百餘里。喀穆河來自西北，遶過改郭羅多，向東南而流。沿途皆山岡林藪，有杉、松、馬尾松、楊、樺、小柏。興六七處，俄羅斯與一種別爾馬羈之人雜處。柏興之附近皆田畝，居二百餘戸，皆俄羅斯，有天主堂二座，設管轄站頭目一員，無兵從此處向西北行，通莫斯科窪城大路。向西南行，通喀山大路。自托波兒至此處，有二千二百餘里。從此至莫斯科窪城，亦有二千二百餘里。
003.0007|別爾馬羈之人，貌類俄羅斯，言語不同，其言語俄羅斯亦不解。俱在喀穆河之兩岸居住。詢其來歴，原係別一部落，歸附俄羅斯，有年。越四宿，至索羅博達地方，皆林藪河岸之上，有廬舍。俄羅斯並擄來式費耶忒國人，五千餘戸雜處，又行一日，至黒林諾付地方。管柏興官排列旂幟，兵丁迎接，請至伊家欵宴𠉀辦供給止二宿，黒林諾付在改郭羅多之西南，其間四百餘里。費牙忒喀河，其大似色楞格河，自費耶爾和土爾斯科佛落克嶺隂發源，來自東北，遶過黒林諾付，向西南而流，歸入喀穆河。
003.0008|沿途皆山岡地勢漸下，隨處皆有小柏，興甚稠密，田畝亦多。遙望林木蒼然，居千餘戸，皆俄羅斯。有市㕓磚造天主堂七座，大木營治天主堂五座，設管轄柏興頭目一員，駐兵三百名。産大青兎〈番名博羅托頼〉，及獺，以上俱係西畢爾斯科道所屬地方，乃噶噶林馬提飛費多爾委翅統轄。十月十五日起程，地勢漸下，越六宿，於二十一日至喀山地方。佛爾格河環其右，潔治館驛安置夜靜，登樓逺眺，見髙嶢月出，萬象澄澈，河水漣漪，一碧無際。遙憶鄉井，心神怳然。
003.0009|喀山在黒林諾付之西南，其間五百餘里。佛兒格河，其大似鄂布河，來自西北，至喀山城之西南五里外，向東南而流。喀穆河來自東北，於喀山之東南六十里外，歸入佛兒格河。沿途皆山岡，地勢漸下，多林藪，有杉松、馬尾松、楊、樺、椵、柞、榆、栁、波羅、荊、條，有小柏。興二十餘處，俄羅斯與塔塔拉並一種車爾米斯人雜處。其柏興附近俱有田畝，喀山左近地勢平坦，林木遼逺，田畝甚多。其喀山係排置大木為城，有八門，一面二里餘，週圍八里餘，有郭，郭外環城俱以木為鹿角安置。
003.0010|城內有市，㕓磚造天主堂五座，大木營治廟三座，居五千餘戸，皆用大木營治樓房廬舍。有俄羅斯與塔塔拉，並車爾米斯及土爾扈特等人居住。設立管理喀山斯科道總管顧比爾那托爾，〈官名〉費多爾薩馬落委翅〈人名〉統轄有小頭目十餘員，駐兵二千餘名。其生計牲畜等項與托波兒同。食方木井水，有稻、稷、大麥、小麥、蕎麥、油麥、菀、豆、蘋果、沙果、檳子、松子、榛子、核桃、櫻薁、刺玫、都克什乏乏、哈楂、梨、厄衣克特克、枸、奶子、蜂蜜。
003.0011|水族有鮰魚、白魚、魴魚、鯉魚、鯽魚、鮎魚、鴨嘴魚、四帖、黒烈帖魚。其車爾米斯之人，貌類塔塔拉，皆削髮，言語殊異，亦係別一部落。原在喀山、阿斯塔爾漢等處居住，其後俄羅斯侵佔諸處，將伊等散處於喀山左近地方併入俄羅斯國。有年俄羅斯國法律凡叛逆犯上者將身肢解為四段。遇敵敗北者斬其刦奪。並路截傷人或殺人者俱斬。其互相鬭毆殺人者抵償。持刃殺人者抵償。傷人者㫁手。其偷盜倉庫之官物者，視其贓之多寡，有劓耳鼻者，有重責以火烤而發遣者。
003.0012|其私鑄錢者將銅鎔化灌其口內以殺之。其私賣煙酒者重責籍其家發遣。其因通姦殺死本夫者，將婦人之身體埋於地內，獨露其首，以殺之。姦夫懸於樹上，以殺之。其犯通姦之罪者，將婦人重責，交還本夫，不准離異。將姦夫重責，復按其罪，収贖入官。其幼童與女子通姦者，俱重責，配為夫婦。在此處，𠉀辦供給止八宿於三十日起程，途中越三宿，初三日至西穆必爾斯科地方。西穆必爾斯科在喀山之正南，相去三百餘里。佛爾格河來自東北，繞城之南面，向西南而流。
003.0013|沿途地勢平坦，俱係曠野，無林木，田畝甚多，有小柏興十餘處。俄羅斯與車爾米斯並塔塔拉人雜處。西穆必爾斯科有城郭，係大木營造，小於喀山城，皆損壊。有八門，環城俱以木為鹿角安置。城之內外及河岸居千餘戸，皆俄羅斯，有市㕓，天主堂四座，設管轄城郭頭目一員，駐兵五百名。𠉀辦驛馬供給止五宿，初九日起程，途中經賽斯蘭，十二日晩，偶遇狂風大作，風雪交加，撲面不能前進。住佛爾格河岸，又越四宿。於十六日至俄羅斯國界之薩拉託付地方，薩拉託付在西穆必爾斯科之西南，相去五百餘里。
003.0014|俄羅斯與土爾扈特兩國接壤之處，佛爾格河來自東北，繞薩拉託付之南，向南而流，水濁溜緩。此河，俄羅斯國人名曰佛爾格河，土爾扈特國之人名曰厄濟兒河。沿途皆平坦地方，間有山岡，地勢漸下，林木稀少，有楊樺椵柞榆波羅等樹，田畝甚多，有小柏興二十餘處。俄羅斯與車爾米斯並塔塔拉人雜處，河之北岸有廬舍居五百餘戸，俱俄羅斯，其柏興之東北兩面皆山，不甚大。南面有佛爾格河環流，東西北三面俱掘濠，其外安置鹿角。河內有寛一丈，長七丈餘船四五隻，寛二丈，長十丈餘船壹隻，小舟艇五十餘隻。
003.0015|有市㕓，天主堂六座，設管轄柏興頭目一員，駐兵二百名。有床，桌，櫈，車，拖床，種大麥，小麥，蕎麥，油麥，菀，豆，麻，有稻，稷米。因問及二米出産之處，俄羅斯言：稷米乃本地所産，稻米本地不出，係沙漳汗所屬科索里巴什地方所産，皆沙漳汗國阿爾米牙那之貨，通人挽運販賣。有兩種蘿蔔，白菜，蔥，蒜，王瓜，倭瓜，畜馬，牛，羊，豬，鵝，鴨，雞，犬，貓，有一種雞，身大似鵝，腳髙，尾短，有蒼黒色而花紋者，亦有白色而青斑者。
003.0016|俱雄雞之冠不時變幻各色，人稍侵之，即鳴而舒翼毛羽竪立，冠便下垂。比戶畜之甚多。俄羅斯言此聶穆沁地方所産之雞，後得種於聶穆沁，今蕃息甚多。俄羅斯人又呼式費耶忒國為聶穆沁。河內有鱘魚、鮰魚、鯺𩽈魚、白魚、鰱子魚、魴魚、鯉魚、鯽魚、禪魚、鴨嘴魚、□魚、四帖里烈帖魚。二月下旬雪已消盡，佛爾格河氷解釋於三月上旬，草即萌，木葉發。俄羅斯國地方寒而濕，雨雪勤多，隂少晴幅𢄙遼濶林木蕃多，人煙稀少。其國俗貴賤難辨，其下人毎見尊長皆免冠立地而叩。
003.0017|尊長不免冠。凡男子或遇於途次及他處，每遇皆互相免冠立地而叩。男子與婦人相遇，男子免冠，婦人立地而叩。其俗以去髭髯為姣好，髮卷者為美觀。婚嫁用媒妁，聘娶之日往叩天主堂，誦經畢方合。⿱氶巴 -- 卺殯殮有棺俱送至廟內，𦵏埋起墳墓，無喪禮喜飲酒。親友至必出酒以敬之。不知茶。服氊褐薴布，以麥麫做餅食，亦食各項肉魚，不食飯。毎食用匙並小又無箸。務農者少，藉貿易資生者多。知種而不知耘，不知牛耕。沿河近水居住者多，喜浴，善泅。
003.0018|用瓜種大小銀錢，有值三文、十文、五十文、百文之銀錢，亦有紅銅大錢與小銀錢通用。以十六寸為一尺，十二兩為一觔，千步為一里。人性矜誇，貪得，平居和睦，喜詼諧，少爭鬭，好詞訟。每逢吉日，男子相聚㑹飲，醉則歌詠跳舞。婦女不知規避，爭相粧飾，各處遊嬉，隊行歌與途。問及節氣，彼雲無厯俱與伊俄羅斯佛經內選擇日期，不知朔望，或二十九日、三十日、三十一日，不等為一月，以十二月為一嵗。知有四季。於康熙五十一年十二月十六日，係伊國冬季大齋完日，為嵗初二十一日，浴佛於五十二年十一月二十七日，為嵗初十二月初三日，浴佛尚浮屠齋戒之日。
003.0019|多自伊國王以至庶民歸入俄羅斯教之各種人及男婦童稚，每年按四季大齋四次，每季或四十日、三十餘日不等。平素皆按七齋戒，七日內戒肉食二日。觀其國俗用度尚儉，居處汙濁。最尊法令，極厭兵戎。俄羅斯國向無汗號，原避處於西北近海之計，由地方而地界甚狹。傳至衣宛窪西里委翅〈人名〉之時，其族內互相不睦，以致於亂。衣宛窪西里委翅力甚㣲弱，乃求助於式費耶忒國王。而式費耶忒國王許助衣宛窪西里委翅兵八千，並糧餉，欲取俄羅斯之那爾瓦城。
003.0020|衣宛窪西里委翅從其言，將那爾瓦城歸於式費耶忒國，因假此兵力，衣宛窪西里委翅征収其族類，而自號為汗焉。迄今三百餘年，從此，強盛將喀山並托波兒等處地方俱已征獲。其後，又侵佔伊聶謝並厄爾口泥布楚等地方，國勢愈大。俄羅斯國現在國王察罕汗之名曰撇忒爾阿里克謝耶委翅，年四十一嵗，歴事二十八載，所居之城名曰莫斯科窪。因遣使索取歸於式費耶忒國之那爾瓦城，而式費耶忒國王不許，遂成仇敵已五十年。式費耶忒國王名曰喀魯祿什，年三十三嵗，所居之城名曰四條科爾那。
003.0021|初戰敗俄羅斯國之兵，大加殺擄。後再戰為俄羅斯察罕汗所敗，傷人甚多，失城數處，以致危急，逃往圖里耶斯科國空科爾汗所屬鄂車科付之小城居住。已經八年，又有名曰米爾竒里斯一小國王，先在沙漳汗左近居住，係別一部落，因協助察罕汗與式費耶忒國交戰，被擒察罕汗歸其被擄之式費耶忒國人贖還，在途中病故。俄羅斯國之西北諸國名目圖里耶斯科式費耶忒、博爾托噶里牙、付蘭楚斯雅爾、馬尼牙、宜大里牙、宜斯巴尼牙、狄音和爾斯提音、布魯斯竒、博爾斯竒、別穆斯竒、賽薩林穆斯竒、昻假爾斯竒、賀蘭斯竒、博玻林穆斯竒、肆班斯竒。
003.0022|南面所有諸國部落名目土爾扈特、哈拉哈兒、叭哈薩克、䇿旺、拉布坦、布魯特、莽武特、布哈爾、哈薩兒、巴什伊爾、欽、哈什哈兒、庫䇿、阿克蘇、吐爾們、沙漳。跟隨俄羅斯官博爾果付泥克四鐵班訥、委翅差俄羅斯國之通事，並管兵頭目馳告阿玉竒汗，言天朝使臣已至我界。薩拉託付地方駐劄，速派官兵預備，驛馬供給，前來迎接。時雪甚大，衆不能前進，遂駐劄於薩拉託付地方。在彼𠉀阿玉竒汗迎接之間，乃屬冬令，諸人輪流宴飲，或㑹司射的，或於河岸騎射捕魚，以為娯。
003.0023|其俄羅斯官所差通事等至土爾扈特國，阿玉竒汗聞此信甚喜，傳集其部落，修治氊帳衣服，預備供給，俱各停妥。𠉀青草發後，於五十三年四月初五日，土爾扈特國阿玉竒汗差伊部下台吉魏正等，恭請至聖大皇帝萬安，並問天使無恙。於五月初六日，渡厄濟兒河因馬駝未齊，𠉀駐一日。於十八日，貝子阿拉布珠兒之父那咂爾麻木差伊所屬之寨桑趙忒覇台吉諾爾木爾金於我四人處各送馬二匹，舒哥等四人處各送馬一匹。曰：我頭目言，我子阿拉布珠兒䝉至聖大皇帝，沛施恩澤，生計饒裕，不勝感戴，欲往叩謝，如天大皇帝闕下，並仰瞻金顔，奈路途迢逺，苦不能至。
003.0024|今聞得大皇帝頒發諭㫖，欽命天使至此，不勝榮幸，特差我等前來，恭請至聖大皇帝萬安，問天使大人無恙，並送馬匹。 我等言：爾那咂爾麻木，感大皇帝深恩，特遣爾等前來，恭請大皇帝萬安，送我等馬匹甚合禮儀，但我等係特差往爾汗處欽奉諭㫖。 今尚在途中，爾汗又預備馬匹乘騎，此地並無用馬處。爾那咂爾麻木深感大皇帝厚澤，遣爾等前來請安，送馬之處，我等囘日奏聞大皇帝，可也。將所送馬匹發還。二十日起程，行十日，於六月初一日至土爾扈特國，阿玉竒汗駐劄之馬駑托海切近地方。
003.0025|阿玉竒汗遣伊部下台吉並畨僧等迎迎導至宿處，安置。至沿途，阿玉竒汗部下台吉並畨僧及歸入阿玉竒汗之莽武特頭目各率所屬人等，陳設筵宴，排列生畜，逺來迎接，以及馬前跪獻食物者甚衆，皆不勝欽敬。至下午，阿玉竒汗差伊特近畨僧格瓦等前來稟曰：明朝吉日，我汗恭請至聖大皇帝諭㫖，並㑹天使。次早初二日，捧㫖前往土爾扈特國台吉，畨僧排列前導，俄羅斯國官兵隨後擁䕶至阿玉竒汗幄帳，切近下馬，交遞諭㫖。阿玉竒汗跪接，北向，恭請東土大皇帝萬安。
003.0026|畢，我等宣㫖曰：大皇帝諭㫖問汗無恙，欲將爾姪貝子阿拉布珠兒發往，使爾團聚，詢問俄羅斯國商人科宻薩爾，又將阿拉布珠兒之四人調來，正在料理，恰合朕意。爾竭誠，特遣使薩穆坦等請安朝覲，進貢前來，朕甚嘉念。於是特選厄魯特之舒哥米斯及我等前來頒發諭㫖恩賞。阿玉竒汗不勝感謝，讓我等坐其右作樂筵宴。阿玉竒汗恭請大皇帝萬夀，我等答曰：我大皇帝甲午年誕生，今年六十一嵗。阿玉竒汗又問皇子幾位，我等答曰：現今已封親王、郡王、貝勒、貝子及常隨大皇帝射獵，我等得見者共十六人，尚有幾位未出深宮，我等無由瞻仰不得而知。
003.0027|阿玉竒汗問公主幾位，我等答曰：已經下嫁，我等所知者十數位，今宮壼中尚有㡬位亦不得而知。阿玉竒汗又問，聞得大皇帝每嵗避暑行圍所係何地名，相去京師幾多逺，近於何時往返。我等答曰，我大皇帝避暑之處名熱河及喀喇河屯，離都城七八日路，每嵗或四月盡或五月初起駕，立秋後哨鹿完日九月間囘鑾。阿玉竒汗問，此地山川樹木林藪如何。我等言，此地在長城邊外，有髙山大川，水極甘美，林木茂盛，禽獸蕃息。阿玉竒汗又問，大皇帝處如何耕種，或待雨播種，可有水田否。
003.0028|我等答曰，我中國五榖及各種豆菽無不栽種，亦有待雨水播種者，亦有水田。阿玉竒汗又問大皇帝龍興之處，相隔都城幾多逺近人煙多少。 我等答曰：此處名盛京，自都城行二十餘日可至，彼處人煙稠密，設立五部衙門，建官管理，又安設三將軍彈壓地方。 阿玉竒汗問滿洲䝉古大率相類，想起初必係同源，如何分而各異之處，大皇帝必已洞鑒，煩天使留意囘都時可奏知。 大皇帝我所遣之人來時，將此原由懇乞降㫖明示。 我等答曰：我等留意囘日奏聞。
003.0029|阿玉竒汗又問滿洲何以有新舊名色。 我等答曰：初在盛京時，扈從太祖皇帝，太宗皇帝人之子孫俱稱舊滿洲，其在盛京邊界地方居住，後因我大皇帝遷居京師者，皆係新滿洲。阿玉竒汗又問：清文與䝉古字有同異否，原係何人創制，流傳？我等答曰：清文與䝉古字大相懸異。我太祖皇帝始制十二字頭，太宗皇帝於字傍復増圏㸃並諧音韻。於是千變萬化，其用無窮至精至奧。阿玉竒汗又問：曩時聞得大皇帝國中有一平西王作亂，大皇帝𠞰除翦滅，係何年叛逆，尚有遺孽否？
003.0030|我答答曰：平西王受我大皇帝隆恩，念其少有㣲勞，封為王爵，安置我中國西南隅雲南地方，安享榮華尚不自足，竟負恩叛逆。我大皇帝赫然震怒，遣發禁旅勦除，剪滅。我中國法律，此等負國忘恩之人㫁不留其種類。此係癸丑年倡亂平定以來，已四十餘年矣。我等向阿玉竒汗言來時，奉大皇帝諭㫖，欲將貝子阿拉布珠兒遣囘與爾完聚。若經由䇿旺拉布坦之路， 䇿旺拉布坦與爾不睦， 他託言伊西邊哈薩克國， 哈拉哈兒叭國邀害阿拉布珠兒， 亦未可定， 不便由此路遣囘， 須由俄羅斯國行走， 方可安妥。
003.0031|特命我等㑹同國王定議囘京奏聞， 再將阿拉布珠兒遣囘。 阿玉竒汗曰： 其父兄俱在我， 一同商酌定議， 再囘覆天使。 我等又向阿玉竒汗言： 我等來已數年， 幸平安至此， 已將諭㫖交付國王， 大事已畢， 其阿拉布珠兒之事定議後， 我等即可起行。 阿玉竒汗曰： 諾㫁不敢， 敢久留天使， 其往返迎送， 阿玉竒汗皆將伊部下併借來俄羅斯官兵齊集排列，放炮作樂，越一宿初四日。阿玉竒汗之妃達爾馬巴拉邀請作樂筵宴請二新滿洲步射，莫不稱善。
003.0032|初五日，阿玉竒汗差伊侍近之異什來稟稱，聞天使內有善射者二人，我國王欲得一觀，如不棄請往；若倦則已。我等言，有新滿洲二人，不過能射而已，非善射者，爾國王欲觀，令其往射。於是，噶劄爾圖及米邱二人，攜上賜弓矢前往。阿玉竒汗邀其近前，列坐，獻茶果，問二人年庚。指盤內歐梨曰，中國亦有此果否？噶扎爾圖答曰，中國有此果品。阿玉竒汗又問，更有甚果品？噶扎爾圖言，中國果品最多，不可勝數。阿玉竒汗又問天使原籍相隔都城幾多逺近。
003.0033|噶扎爾圖言自京師乘馬行三個月內可至。阿玉竒汗又問彼處寒暑雨雪並山川林藪若何。噶扎固圖言我原籍地方夏月不甚炎熱，冬月甚寒，雨雪不定，平素雪積二三尺許，雪大之年有四五尺許。深山髙峻，險林藪森密，溪河甚多，內黑龍江牛門河最大。阿玉竒汗又問水之甘苦。噶扎爾圖言河水甘美，雖窪處停潦之水亦美無異。阿玉竒汗又問河內出何等魚，山中有何等獸。噶扎爾圖言河內所産之魚種類甚多，亦有鰉魚，大者有一二丈許，其索倫達呼爾人漁捕此魚。
003.0034|進貢山內有虎豹熊狼野豬鹿狍堪達韓等獸。阿玉竒汗又問可種田地否，居何廬舍，養何牲畜。噶扎爾圖言不種田地，以打牲射獵資生，無廬舍似爾國遊牧止養馬匹，無他生畜。於是樹的射箭，阿玉竒汗稱善。噶扎爾圖言，我二人並非善射者，方隨衆學射耳。大皇帝處執勁弓善射者以萬計。阿玉竒汗借弓詳看，問曰：此弓角係牛角否？噶扎爾圖言，我中國南方有種水牛，此係水牛角。阿玉竒汗又問，其牛身大幾許，是何顔色？噶扎爾圖言，我大皇帝曽差我往南方湖廣地方，因此得見，比旱牛稍大，其色似駝。
003.0035|阿玉竒汗又問，大皇帝所執弓式可得聞否，亦射鼔的否，中的若何？噶扎爾圖言，弓式大約相同，俱擇上等佳角樺皮製造，大皇帝不時射鼓的，十中八九阿玉竒汗又問中國漢人亦射箭否，出征所用器械等物曽帶來否。噶扎爾圖言我中國有緑旗兵丁皆漢人駐防各省並巖疆要地頗多善射者，大皇帝常調取來京令其勤習騎射以勵人材，其行兵所需大砲鳥鎗刀劍長鎗弓箭器械等項甚多，我等此來止攜有弓箭，別項器械俱未曽帶來。阿玉竒汗取看稱善。阿玉竒汗又問天使原籍以外地方尚有國度否，離海洋逺近可曽渡海否。
003.0036|噶扎爾圖言我原籍地方以外有必爾拉國役犬國莫尼伊爾及鼓魯伊爾諸部落，我所不知部落尚多，俱與大皇帝毎嵗納貢。東海大洋相隔，我原籍有一月程。沿海一帶曽往射獵，不曽過大洋。阿玉竒汗又問，聞得中國有屬國名朝鮮者與大皇帝納貢否，天使可曽到彼處否。噶扎爾圖言，朝鮮國係我中國所屬，每年貢進方物，我不曽到其地。是日，原厄魯特國玉鄂竒爾圖車臣汗之妻係阿玉竒汗之妹，名多爾濟拉布坦，邀請作樂筵宴。初六日，阿玉竒汗之長子沙克度爾扎布邀請作樂筵宴，令其䝉古人相角牴請，二新滿洲射箭，衆觀之，咸稱善。
003.0037|初七日，阿玉竒汗差伊侍近畨僧阿拉穆占巴，並格瓦及薩穆坦等前來曰：我國王差我等來稟天使，我國王常欲遣使恭請大皇帝萬安，心中殷殷，因南路不通，所以數年相隔。奉曽遣使，近日於俄羅斯國假道，特遣薩穆坦等前往請安，進貢䝉，大皇帝隆恩重加賞賜，不以俄羅斯國道路僻逺，復頒諭㫖遣天使前來，綸音下降，捧讀之餘，不勝欣躍，中心愛戴。今我國王復欲遣使前往，其繕寫表章欵式。我等外夷不通中國禮儀，恐不合式，或繕寫表章具奏，或令使者到日口奏與天使商酌定議而行。
003.0038|我等言表奏口奏之處，還是國王自行裁酌。阿拉穆占巴等，又曰：天使在薩拉託付地方耽擱情由，我國王令我等訴稟天使。聞得天使到俄羅斯國邊界，薩拉託付地方信息猶不的確，後得實信，遂即差魏正等前去迎接。從前使者，凡自俄羅斯國來者，皆係俄羅斯國差人送至我國地方，其自我國去者，我國即差人送至俄羅斯國交付。此畨天使來時，我以為俄羅斯國仍照前差人送來。因此耽誤，後又向俄羅斯國借用船隻往返差人往喀山地方去，以致遲滯日久。
003.0039|我等言此係已往之事，今大事既畢，畧有遲延無甚大礙。阿拈穆占巴等又稟曰：戊寅年阿拉布珠兒去時，我汗曽遣使厄里克格孫前往請大皇帝萬安，進大青馬一匹。己夘年到京，聞得大皇帝厚賜恩賞，遣還，不知何故未到，途中被何人謀害，至今無信。我等答曰：先年曽聞爾國遣使進貢，我等各有所司，且年久不知其詳。初十日，阿玉竒汗又請，於是前往，言及阿拉布珠兒之事。阿玉竒汗曰：將阿拉布珠兒作何遣囘之處，大皇帝自有睿裁，南路㫁不能來，如從俄羅斯國行走，必假道於察罕汗，方可若差人往察罕汗處去，必需時日，天使必至久待。
003.0040|今請天使先囘，隨後差往察罕汗去。如允我遣使時，再行奏聞。阿玉竒汗又問曰：達頼喇嘛可遣使往來否？我等答曰：達頼喇嘛不時遣使，我等來時，途中又遇達頼喇嘛使者。阿玉竒汗又曰：今道路不通，我國人不能達至西藏，凡一切藥物甚是難得。我於大皇帝懇求一切藥物，煩天使留意轉為奏聞。我奏表內一並奏請至二位新滿洲天使，最善射，幸得快覩，亦煩奏聞。我雖係外裔，然衣㡌服色畧與中國同，其俄羅斯國乃衣冠言語不同之國，難以相比。天使返斾時，察看俄羅斯國情形，凡目擊親見者須當留意奏知大皇帝，作何區處悉聴大皇帝睿鑒。
003.0041|至遣使往來人數若多，恐彼憚煩㫁絶道途，我遂無路。請安朝覲進貢矣。此等情由，煩天使留意奏聞。我恭請至聖大皇帝萬安。我係絶域逺人，䝉大皇帝隆恩感戴不盡。但願至聖大皇帝萬萬嵗，將我此言亦煩奏聞。十一日，阿玉竒汗並伊妃達爾馬巴拉，其子沙克都兒扎布車領敦多布，其妹多爾濟拉布坦於我等八人處各送馬一匹。外阿玉竒汗又通共送馬七十六匹，薫牛皮四百張。沙克都爾扎布又送馬七十二匹，薫牛皮二百張。我等言，我等奉大皇帝欽命前來將諭㫖交付，不但爾汗喜悅，我等亦喜之，不盡勝於諸物多矣。
003.0042|我等係逺行人，爾國固有預備馬匹供用，至俄羅斯國有察罕汗馬匹供用，其馬匹皮張並無所用處。今爾汗感激大皇帝隆恩，以我等逺來如此餽送，我等若毫不収受，恐或見怪。可將送我等乘騎各受一匹，其餘馬匹皮張一槩璧辭，但將爾汗餽送之禮奏知大皇帝，可也。來使囘覆，阿玉竒汗又復遣人懇乞曰，大皇帝不棄我汗，特遣天使逺來我國，並無佳物，此馬匹皮張不過畧表㣲誠，天使雖無可用處，可於途間變價盤費，懇乞全収。我等言此等餽送物件，我中國從無售鬻之理 若収受一二件無異全領。
003.0043|於是將阿玉竒汗及達拉穆巴拉沙克都兒扎布車領敦多布多爾濟拉布坦所送馬匹各受一騎。次日，阿玉竒汗以噶扎爾圖米邱善射，亦各送馬一匹。収受多爾濟拉布坦之女，即沙克都爾扎布之妻，察罕薩穆送我等馬各一匹。曰：我父鄂齊爾圖車臣汗在日，屢䝉至聖大皇帝，眷愛洪恩。近日我母多爾濟擔布坦，感大皇帝從前大徳，特遣使請安，復䝉大皇帝，優加恩賚。又念我母舅阿玉竒汗將阿拉布珠兒，殊加恩恤，我等不勝感戴。天使此來，並無可送之物，各送駑馬一匹，並非佳物，畧表㣲忱，念我父䝉大皇帝，眷顧之恩，幸乞辱留，並懇將我情詞轉為奏聞。
003.0044|於是，酌議収受其所収馬匹，囘至薩拉，託付地方，俱賞給俄羅斯國通事及䕶送兵丁訖。阿玉竒汗季子車領敦多布奏曰：我年童穉，恭請至聖大皇帝萬安。進鳥鎗一桿，鳥鎗已交付我使者。我無言可奏，但願如天大皇帝萬萬年臨御天下。我在此朝暮於佛前，潔誠禱祝，煩天使奏聞。於六月十四日返斾，阿玉竒汗遣伊台吉達顔寨桑爾追圖率兵䕶送，俟渡厄濟兒河，辭歸。於七月盡至喀山時，金飇薦爽，草木未凋，沿途山色蒼黃，丹碧霜葉滿林，燦若霞綺，真一幅畫圖也。
003.0045|土爾扈特國王阿玉竒汗遊牧地方，在俄羅斯國界薩拉託付之東南，俱曠野，西北兩面有佛爾格，即厄濟兒河環流。東面有宰河環流。南有滕紀斯湖，厄濟兒河、宰河俱向南流歸入膝紀斯湖。沿厄濟兒河俱林木有柞楊樺叢栁。自薩拉託付以至阿玉竒汗所居馬駑托海地方，其間有三道塔爾魯河、三道胡班河及塔爾渾，並呉魯蘇屯之小河俱向西流歸入厄濟兒河。其河澤內産黃蓮、白蓮、蘆葦、蒲。其厄濟兒河之西岸，自薩拉託付以至滕紀斯湖，又有俄羅斯國屬之西拉客穆什〈城名〉、擦里岑〈城名〉、噶喇斯諾雅爾〈城名〉、綽爾諾雅爾〈城名〉、阿斯達爾漢諸城。
003.0046|柏興自城池，柏興以至馬駑托海地方，西南一帶皆興安山嶺過此，向西行百餘里，俱係圖里耶斯科國王空科爾汗所屬和邦，即莽武特之人居住。此種人不時擄掠俄羅斯國與土爾扈特兩國邊境人畜。詢問阿玉竒汗遊牧地方之大小，據言東西可行三十日，南北可行二十日。此地産龜蛇〈蛇身如黑漆〉。於十一月初七日囘至托波兒地方，值總管噶噶林往莫斯科窪城去，因等𠉀住托波兒地方十二月初五日，噶噶林到來。初七日，差伊所屬俄羅斯官拉里宛窪西里委翅〈人名〉來請，於是往見。
003.0047|互敘寒溫，噶噶林曰：天使途中勞苦，凡馬匹供給曾有缺乏處否？似此長途，想天使未必走過。我等答曰：途中一切供應並無缺乏，亦不甚勞苦。去嵗我等自厄爾口地方起程來時，沿途雖皆有山巒林藪，我等俱舟行，不覺自雅板沁地方陸行，沿途皆林藪，道路狹隘，泥濘處甚多。我中國並無此等地方，亦不曾見。我中國地方南至南海，東之東海，西與西藏之西沙章汗接壤，此等地方我國之人皆曽到過，惟沙章汗地方未到。在北則有爾國地方，我等初次到此。
003.0048|我中國並無似爾國地方者。噶噶林又問：天使至薩拉託付地方，因何不即往阿玉竒汗處去，乃久住薩拉託付地方，又不知在阿玉竒汗處曽住幾日。我等答曰：阿玉竒汗在阿斯達爾漢左近地方居住，即欲到彼，因雪大難行，而阿玉竒汗迎接之人又未到，是以久住𠉀青草發出，阿玉竒汗遊牧至馬駑托海地方，遣人迎接，始往。在阿玉竒汗地方住十四日。噶噶林曰：我在三柯忒撇忒爾布爾和城內，曽見察罕汗，此城原係式費耶忒國地方，我察罕征取，修葺城池，池隨我汗名字，呼為三柯忒撇忒爾布爾和。
003.0049|此城修葺勝於莫斯科窪城，我汗現在此城居住。 今嵗我汗與式費耶忒國征戰，又擄獲船貳十一隻，將軍一員，兵八百名。現今付蘭楚斯諸國俱相援式費耶忒國，堅守城池。觀此數國之兵，人丁強健，法度甚嚴，毎遇敵必鏖戰，毎無退縮之意。其土爾扈特國之兵並無紀律，遇敵交戰，望影即放鎗射箭，較近但思逃竄，並無抗拒捍禦之能。倘若儌倖勝敵，惟貪取貨物而已。十年前我汗曽借土爾扈特一萬萬，隨征將土爾扈特三千兵與式費耶忒國兵三百人對敵，終不能取勝。
003.0050|曩時我國曽與圖里邯斯科國王空科爾汗搆兵，曽取其阿藻城。近日我國遣使往空科爾汗講和，永不興師議定，還其阿藻城，其阿藻城東北盡入我國矣。噶噶林又問曰：中國大皇帝行兵所用器械俱係何項，可得聞否？我等答曰：我中國所用火器炮銃式様甚多，弓矢刀鎗等項俱用與敵人交戰。度其必中，方㸃大炮較近始放鎗射箭，至鏖戰時俱用刀鎗，必以勝敵為尚。稍有退縮者，即於陣前梟示，雖陣亡之屍法不容失。若有失落定行治罪，軍法極其森嚴。噶噶林曰：我俄羅斯國從前亦射箭，自從現在之汗蒞事以來廢棄二十餘年。
003.0051|我等向噶噶林言：爾察罕汗春秋幾何，承襲幾年，爾國歴有幾汗，至今共歴年若干。答曰：我汗今年四十一嵗，厯事二十八年。曩時我國並未稱汗，自衣宛窪西里委翅起始稱汗，至今歴二十三代，共計三百五十餘載至十三代汗始征取喀山托波兒阿斯達爾汗等處。 今已一百六十年矣。 我等向噶噶林言：我等奉差事竣，欲遣人前往馳奏大皇帝，在薩拉託付喀山黒林諾付三處。 曽向䕶從官博爾果付泥克道及博爾果付泥克雲，欲先遣人之事，闗係重大，我不敢當。
003.0052|至托波兒地方，我總管自有定奪，故不曽令我等前往。 今總管既到，我等欲即刻遣人前往馳奏大皇帝。 噶噶林曰：甚是，馳奏大皇帝事屬緊要，理應作速前往。 我察罕汗曽吩咐作速送天使至中國去，不得遲慢。大部來文亦有不可遲滯字樣，我等何敢稽遲十七日，噶噶林差俄羅斯官拉里宛窪西里委翅請余同納顔前往相㑹。噶噶林曰：天使初降敝邑，我輩或心有不盡禮，有不周處，亦未可知，望乞天使海涵。中國人自古從未到我國地方，今幸遇天使前來，我等不勝歡忭。
003.0053|我等答曰：往返沿途供應諸項，並無缺悞，官兵各小心謹慎，我等毫無勞苦，皆由總管辦理得當之所致也。再，我等向日但耳聞俄羅斯國地方，從未一到今，奉大皇帝欽命經過爾國地方，得遇伊等，亦喜之不盡。噶噶林曰：我見察罕汗時，曽問天使行止，我將天使等皆知識髙明，曽言汗如欲相㑹，我等即往㑹之處告訴我汗。又問大部可有印文來否，我稟雲不曽有文書。我汗言：今現有干戈之事在式費耶忒邊界地方駐扎，欲㑹天使意雖殷篤，但無大部文書，所以不敢驚動天使。
003.0054|若大部有文書到來，我雖駐扎逺地，任有大事必請天使相㑹矣。噶噶林又向我等曰：我差官兵直送天使至京師，將此䕶送官兵萬望一同偕往，不阻邊疆，是感我亦移㑹大部，其文書業付䕶送官員前往，䕶送官兵到彼時令其待後遣䕶送官兵到日同囘可也。至天使前往沿途一切馬匹供用等項，我皆辦理完備。㫁不敢悞十二月二十二日，撥給驛馬拖床派出䕶送官兵，余同納顔各帶跟役二名，自托波兒起行，越七宿於二十九日至塔喇斯科地方。塔喇斯科在托波兒之東南，相去一千二百餘里，厄爾齊斯河來自東南向西北而流，塔喇河來自東南於塔喇斯科相對地方歸入厄爾齊斯河。
003.0055|沿途地平坦俱林藪，有杉松、馬尾松、楊、樺、榆、叢栁、櫻、薁。沿厄爾齊斯河岸皆塔塔拉人居住，間有田畝。厄爾齊斯河之南岸有廬舍，居千餘戸，俄羅斯與塔塔拉雜處。天主堂六座，設管轄柏興頭目一員，駐兵五百名。五十三年正月十二日起程，越十四宿，於十五日至托穆斯科地方。沿途俱是歸附俄羅斯之塔塔拉，並巴爾巴忒之野人居住。此處哈薩克，圖哈拉哈爾，叭國，䇿旺，拉布坦，皆與俄羅斯國連界。居人稀少，俱食雪。托穆斯科，在塔喇斯科之東南，相去二千五百餘里。
003.0056|鄂布河從托穆斯科二百里外來，自東南向西北而流，俄羅斯呼為鄂布河，其巴爾巴忒人呼為牙巴里河。托穆河來自東南，由西面繞過柏興，向西北而流，至百里外歸入鄂布河。自塔喇斯科三百里內皆林藪，有杉松、馬尾松、楊、樺、榆、叢栁、櫻、薁。俱俄羅斯居住，間有田畝。從此至鄂布河，沿途地甚平坦，惟樺木片片叢生，甚稀生蘆荻處甚多，有水澤無溪澗。此處塔塔拉與巴爾巴忒兩種人雜處。夏秋則飲澤中及低窪處潦水，冬春則食雪冰。俄羅斯哈薩克國哈拉哈兒叭國䇿旺拉布坦四國連界接壤。
003.0057|此處所居塔塔拉並巴爾巴忒人與俄羅斯䇿旺拉布坦兩國皆納賦，不時被哈薩國人侵奪擄掠。掠自鄂布河以至托穆斯科，沿途皆林藪有杉松馬尾松楊樺榆叢栁櫻薁。俄羅斯與塔塔拉人間有田畝，托穆河東岸有廬舍居千餘戶。俄羅斯與塔塔拉並貨通及克爾紀斯厄魯特各種人雜處。柏興左近地方田畝甚多，天主堂十座，設管轄柏興頭目一員，駐兵五百名自托穆斯科往伊聶謝來向東北行，其間一千六百餘里。其楚里穆河自麻科佛斯科山內發源，向西南歸入鄂布河。
003.0058|沿途俱林藪，有杉、松、馬尾松、果松、樺、楊、叢栁、櫻、薁、刺、玫。托穆斯科百里以內，有小柏興四五處，俱俄羅斯間有田畝。楚里穆河岸、藪內皆係塔塔拉人散處，甚稀，捕灰鼠、銀鼠、狐狸、納貢。伊聶謝二百里以內，皆山林，有小柏興六七處，俱俄羅斯間有田畝。越十五宿至伊聶謝，柏興𠉀辦驛馬，供給止。二宿於二月初四日起程， 又行十日至伊里穆城。伊里穆城在伊聶謝之東南，相去二千餘里。沿途俱山林，有嶺。亦由通古斯河舟行，陸路亦通。
003.0059|伊里穆城似柏興，四面皆山林，有杉、松、馬尾松、楊、樺、叢栁、櫻、薁。其伊里穆河來自東北，環流伊里穆城，歸入通古斯河。伊里穆河北岸有廬舍，居二百餘戶，俱俄羅斯，有天主堂二座，設管轄柏興頭目一員，駐兵二百名。自伊里穆城往厄爾口城，向東南行，其間千有餘里。沿途皆山林，有嶺，亦由昻噶拉河舟行，陸路亦可行。五十四年三月二十七日，至京師，往暢春園，陛見，將奉差往返諸事面奏上，大悅，深加褒奨，俯降溫綸，頒賜御膳。
003.0060|具奏疏曰：為欽奉上諭事，〈臣〉等於康熙五十一年五月二十二日自京師起程，於七月二十三日至俄羅斯國邊界楚庫栢興地方。管理栢興之俄羅斯頭目衣宛薩委翅聞得中國至聖大皇帝欽差天使，即撥官兵船隻迎接至栢興地方。諭㫖前排列兵丁數隊，導引至公署安歇。俄羅斯頭目言，兩國和議年久，我國人不時前往中國，沾至聖大皇帝深恩，天使前來，理應即便送往，但天使此來，業已往報察罕汗，囘信未至，難於起程，暫請少待。於是臣等住楚庫栢興地方，𠉀察罕汗信到。
003.0061|五十二年正月十四日，察罕汗文到，厄爾口城差俄羅斯官按疊列衣阿法那西委翅前來迎接。問其來官答曰：䝉我頭目差遣命我謹慎欵待迎接至聖大皇帝天使來文，我不曽見其中情由不得而知。臣等於正月十二日自楚庫栢興起程，途行十日，於本月二十五日至厄爾口城。其頭目費多爾衣宛薩委翅〈人名〉排兵列幟鳴炮放鎗鼔吹迎接。本日即欲起程，費多爾衣宛薩委翅言只令我迎接天使至此居住，待托波兒差官迎接到日方可起程。二月二十日，由托波兒特差官博爾果付泥克四□班訥委翅前來，臣等即欲起程，博爾果付泥克曰：今陸路泥陷難行，人煙㫁絶，馬匹不能繼續。
003.0062|我總管吩咐將天使大人由水路接來。於是臣等𠉀噶昻噶拉河氷解釋於五月初四日，自厄爾口城起程，途行三個月，於七月初四日至托波兒地方。噶噶林馬提飛費多爾委翅排兵列幟迎接，諭㫖前排列兵丁數對導引官員䕶從送至公署安歇。噶噶林相見，即持臣等手恭請至聖大皇帝萬安。畢盛稱兩國和議之後，我國人屢䝉大皇帝隆恩，不勝感戴欵待極其欽敬。至沿途所過城堡官員迎接，亦皆排兵列幟，鳴炮放鎗，鼔吹，不勝欽奉。所至地方，縉紳耆老莫不進獻食物，瞻仰叩謁，皆向〈臣〉等稱頌至聖大皇帝仁恩盛徳。
003.0063|〈臣〉等伏以俄羅斯國乃西北遐陬荒裔，自古未通中國，史籍所不載，中國人民未曽一至其地。我皇上文徳覃敷，神威丕顯，恢宏八極，撫乂萬邦。俄羅斯始通中國，自未定邊界之前數十年來，深仁厚恵淪浹已久，屢洽以仁徳，俾沾實恵。俄羅斯舉國皆傾心向化，噶噶林不勝欣感，遂即撥給船隻，増添官兵，令作速送至阿玉竒汗處，謹慎欵待。一併同囘。〈臣〉等於七月十二日自托波兒起程，途行四月有餘，十一月十六日至俄羅斯土爾扈特兩國交界之薩拉託付地方，因雪大暫止其地。
003.0064|五十三年四月初五日，土爾扈特國阿玉竒汗差部下台吉魏正等迎接至俄羅斯國之薩拉託付地方。〈臣〉於五月十六日渡厄濟兒河，二十日起程，沿途經過地方，阿玉竒汗部下台吉畨僧及投入阿玉竒汗之莽武特頭目各率所屬人等排列笙畜迎送筵宴，馬前跪獻食物，皆不勝欽敬。途行十日，於六月初一日至阿玉竒汗駐扎之馬駑托海地方。阿玉竒汗遣部下畨僧台吉寨桑等迎接，導至公署。下午，阿玉竒汗差畨僧格瓦等前來稟稱，明日吉辰，恭請大皇帝諭㫖。次日，〈臣〉等捧㫖前往土爾扈特國，台吉畨僧前導，俄羅斯國官兵隨後擁䕶至阿玉竒汗帳幄前，下馬交付諭㫖。
003.0065|阿玉竒汗跪接，恭請東土大皇帝萬安。畢作樂，筵宴，排列部下及俄羅斯國官兵，放炮迎接。〈臣〉等伏以皇帝徳並乾坤，明同日月，山陬海澨俱登袵席之安，絶塞窮荒共享平成之福，興滅繼絶，濟困扶危。凡茲綏輯逺藩，聖恩真同髙厚。是以土爾扈特國阿玉竒汗聞之，不勝感激，竭盡悃誠，遣使修貢。皇上仁恩廣布霈澤周行，遣〈臣〉等頒發諭㫖，並賜恩賞。阿玉竒汗愈不禁欣感之至。上言：〈臣〉生長外國，夐逺天都，竊承皇帝至聖至明徳猷宣著，傾就日之誠，欲覩天顔而身不能至，展朝天之欵，遣使入覲，而道路難通，中心怏怏，寤寐不安。
003.0066|近日從俄羅斯國察罕汗假道，竭誠遣使請安，以土毛㣲物䖍修進貢復䝉至聖大皇帝，不棄曲加優賜深荷寵耀。不以俄羅斯國僻逺，欽命天使頒發諭㫖，舉國増輝，山川生色，捧讀之餘，不勝欣躍，五內融化。臣幸屬籍中華，得䝉如天大皇帝恩寵，山髙海深，天覆地載，惟願至聖大皇帝萬萬嵗，䖍誠禱祝，而已。此外，更無他語。臣等在阿玉竒汗地方住十四日，筵宴四次，餽送馬匹。〈臣〉等於六月十四日起程。恭惟我皇上徳合天地道，秉中和仁風，翔溢乎垓埏，教澤覃敷於遐邇，闢千萬年聲教未及之疆土，服從古法，法令不至之人。
003.0067|心神武丕昭，而版圖増廓，聖恩逺播，而藩服欽崇。四海而遙，六合以內，凡懐徳畏威諸國，莫不梯山航海，羅拜彤廷，舉含生載氣之倫，悉皆納貢獻琛，爭來重譯。 此皆我皇上至徳浩蕩逺超萬古，神功髙邁，獨冠百王。是以致此郅隆之治，極盛之時也。 〈臣〉等生際昇平，幸叨頒賞，絶域之鉅典，仰頼至聖大皇帝威福，經厯諸國，皆以臣等中華天使，畏服欽敬。臣等咸獲莫大之榮，罔知所措，曷勝踴躍欣忭之至。謹具奏疏及沿途山川形勢，恭繕黃冊輿圖進呈御覽。
003.0068|為此謹奏請㫖奉㫖。知道了該部知道冊圖留覽，奉差前往之時，家君年已六十有九，往返三載餘，以暨還都䝉聖恩，闔門清泰，歡欣團聚。夏四月初旬，仰感聖主再造之恩，生全之徳，懇請隨駕避暑効力前往熱河。值征勦逆冦䇿旺拉布坦有事之際，兵部臣不以余愚䝉庸劣，具疏題請調補兵部員外郎，辦理軍務，屢次入直內廷及陛見奏對，咸沐不次之奨諭，獲格外之恩綸。又特㫖差往俄羅斯國界二次，焉時夏六月，因大兵四路進𠞰逆冦。令余曉諭俄羅斯國特㫖遣往，余至楚庫栢興地方，遺書於俄羅斯國總管噶噶林馬提飛。
003.0069|其詞曰：中華至聖大皇帝使臣賜內閣侍讀品級圖里琛致書於總管西畢爾斯科地方噶噶林馬提飛費多爾委翅別來無恙。余奉大聖皇帝欽命遣往土爾扈特國阿玉竒汗之時，經過爾國地方二載餘，沿途供給極其豐裕，役馬舟車並無貽悞。至托波兒時，爾輸誠竭敬，列幟排兵致迎迓之禮，邀請筵宴，殫地主之誠。及所厯城堡頭目官員皆排兵迎送，甚屬欽敬，遣官兵以逺迎至阿玉竒汗，而䕶送特令衣宛薩委翅率領兵丁送至京師。爾之恭敬恪篤，盡禮合儀，諸懿行余囘都俱奏聞。
003.0070|至聖大皇帝謂：爾國與厄魯特人逈異，秉心誠實，係禮義之邦。我至聖大皇帝深為嘉悅，特勅理藩院，其前來䕶送衣宛薩委翅及官兵抵都時，一切供給皆從優裕。復賜恩賞衣宛薩委翅等，俱無恙，勿容顧慮，務令其安泰而囘。 今因公務復臨爾境，自別後倐忽一載，想念殊深，不能面敘，特致書存問。曩者，䇿旺拉布坦不時遣使入覲，進貢方物，我大皇帝亦甚加憐恤，屢頒恩賞，通使往來已有年矣。我大皇帝至仁性成臨御萬方，凡有血氣者皆欲使享昇平。
003.0071|𠞰滅噶爾丹之後，其準噶爾部落人民應屬我國。我大皇帝明知不納聴，其在彼以遂其生計，但欲率土人民各獲生全，同享雍熙。雖洞悉䇿旺拉布坦勢力凋敝，窮迫已極，我大皇帝不忍征伐，豢育至今。其䇿旺拉布坦賦性奸偽，背恩寡信，率土之國無不知者，葢其天性使然，終莫能悛。即今言之，爾國之塔喇斯科及托穆斯科邊陲地方居住之巴爾巴忒，並塔塔拉人等，歸附爾國已久，彼猶勒取貢物，其已歸爾國之貨通人等，彼復屢次遣使索取， 又邀奪爾國貿易之人， 羈留數月。
003.0072|其後得脫， 往我國之西寜貿易， 囘時不敢往䇿旺拉布坦路行走， 請路於我國。 乃特遣人送至楚庫地方。 至於鹽塲屯兵， 狂悖妄舉諸事， 其不道無知昭然可見矣。 近者䇿旺拉布坦不自量力， 不度其醜類罹灰燼之禍， 乃敢潛遣賊衆侵我邊隅， 囘子所居之哈蜜地方。 伊所遣二千厄魯特人， 為我國二百漢兵數名𤞑子擊敗三四次， 䑕竄我國封疆。 大吏將此事奏聞我大皇帝， 特㫖酌調邊兵， 並派喀爾喀兵， 現今聲罪致討。 如䇿旺拉布坦部下有流竄逃亡者，令爾邊境之人，即行収納我國，並不討取。
003.0073|雖經大部移㑹，但兩國和議交好有年。與子得以相識，其西畢爾斯科地方事務，俱係爾統轄，諸事得以専主。我所深知者，其収納䇿旺拉布坦逃亡之事，當深為留意。 今奉命之便，將我大皇帝至聖至仁，率土生靈咸欲置之袵席㫁。不興無名之師，不伐無罪之國。 今不得已，聲其罪而遣旅致討。特致書悉焉。茲因麟鴻之便，用展眷慕之懐，遺幣四端。
